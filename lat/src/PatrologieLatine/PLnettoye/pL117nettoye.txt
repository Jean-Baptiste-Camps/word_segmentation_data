
PATROLOGIAE TOMUS CXuII.

HAYMONIS

TOMUS SECUNDUS.


EXCUDEBATUR ET uENIT APUD I. -P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I. -P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA. uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CXuII.


HAYMONIS TOMUS SECUNDUS.


EXCUDEBATUR ET uENIT APUD I. -P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume title page
SAECULUM IX.

HAYMONIS

HALBERSTATENSIS EPISCOPI

OPERA OMNIA

EX uARIIS EDITIONIBUS INEUNTE SAECULO SEXTO DECIMO COLONIAE DATIS AD PRELUM REuOCATA ET DILIGENTISSIME EMENDATA. PRAEMITTUNTUR EBBONIS RHEMENSIS, HARTMANNI MONACHI S. GALLI, ERMANRICI AUGIENSIS MONACHI, ERCHAMBERTI FRISINGENSIS EPISCOPI, NITHARDI S. RICHARII ABBATIS, AMULONIS EPISCOPI LUGDUNENSIS, SCRIPTA QUAE SUPERSUNT. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS SECUNDUS.
uENEUNT 3 uOLUMINA 21 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


ELENCHUS OPERUM QUAE IN HOC TOMO CXuII CONTINENTUR.


HAYMO HALBERSTATENSIS EPISCOPUS. 
Enarratio in duodecim prophetas minores. 	Col. 9
in Cantica canticorum. 	295
---in D. Pauli Epistolas. 	361
---in Apocalypsin. 	937



MONITUM.

Nonnullorum instar medii eui auctorum, noster Haymo, citans Scripturas, uersus leuiter immutatos, imo aliquoties obtruncatos in medium frequenter adducit. Res ita euenit, siue, memoriter et Bibliis procul ab oculis, sepius scripserit; siue ex Hebreo uel Greco textu libros sacros interpretatus fuerit; siue tandem uersus suos hauserit ex ueteri uersione nobis incognita. Quidquid sit, de more nostro, scripta Haymonis, sicut ceterorum, integra reuerenter seruauimus, quotiescunque sensus manifeste erroneus non nobis apparuit. Porro Monitum istud plane sufficiet ne conturbetur attentus et intelligens lector, quando aliquid discriminis in nostra editione cum uulgata percipiet. Precedenti uolumini necnon et presenti sequentique ualeat hec monitio.




Main uolume text




HAYMONIS HALBERSTATENSIS EPISCOPI OPERUM PRIMAE PARTIS CONTINUATIO.





ENARRATIO IN DUODECIM PROPHETAS MINORES [a 1Kb] . *



AD CANDIDUM LECTOREM.

 Sunt inter prophetas postremos, duodecim uulgo minores prophete appellati, non tam argumento et uaticinii decursu quam elocutionis modulo et sententiarum compage a maioribus differentes. Nam que maiores, concitatiore diuini numinis  estro stimulati, longo uerborum ambitu, uariis enigmatum figuris, et personarum crebris mutationibus effuderunt, hec quoque minores, quibus gratie placidior instinctus adfuisse creditur, angustioribus periodis et per breuiores obscuritatum anfractus complexi sunt. Porro prophetiam non humana mens suapte natura per humanam sapientiam depromit, sed Spiritus sanctus  per gratiam loquentis dictat. Est enim  prophetis peculiare, . Quo fit ut prophetas enarrare nemo possit, nisi diuino quodam afflatu excitetur: perinde ac nemo prophetiam eloquitur, nisi Spiritus sancti inflammatione calescat. Apud Platonem  Socrates disserit agitari non solum petas, ut egregia carmina conficiant, sed etiam petarum interpretes, ut reconditos sensus aperiant, figuratas locutiones commonstrent, ordinem historiarum digerant, et nature miracula, uite cultum, morumque ornamenta, fabularum lenociniis et integumentis adumbrata, diligenter ac sedulo exponant. Qui ergo fieri potest, ut interpres sine Dei precipuo afflatu sit explicaturus diuinum oraculum, quod citra presentis numinis impulsum propheta effari non potuit? Isaias testatur uisiones esse uerba libri signati: quem si quis dederit scienti litteras, dixeritque: Lege, respondebit: Non possum. Signatus est enim sin dederit nescienti litteras, et dixerit: Lege, respondebit: Nescio litteras. Ioannes se uidisse librum ait scriptum, intus et foris signatum sigillis septem quem nemo aperire, cuius signacula nemo soluere potuit. Osee uoluminis sui obscuritatem agnoscens, scripsit: Quis sapiens et intelliget ista, intelligens et cognoscet ea? Cui succinit Ieremias, dicens: Quis est uir  sapiens qui intelligat hoc, et ad quem uerbum oris Domini fiat, ut annuntiet istud? Quod si prophetie librum signatum nemo soluit, nisi leo de tribu Iuda, radix Dauid, si prophetia Scripture propria interpretatione  non fit, si uoluntate humana nunquam allata est prophetia, sed Spiritu sancto inspirati locuti sunt sancti Dei homines, quis non uidet quemadmodum imprimis arduum, sic quoque periculosum esse, in prophetas elucubrare commentaria? Nempe in quibus, ut inconcinna quedam  uerborum congeries, lecturienti sese primum offert, ita in eruendo sensu immensus labor et in errorem procliuis et lubricus, identidem enarratori impendet, ut personarum uerba subinde mutantur, ut historie ordo confunditur, ut mine temperantur consolationibus, ut sedationibus mitescunt ire, ut medicamentis uerbera deliniuntur, ita sententiarum, que ad prophete scopum pertinent, difficilis est et plena discriminis consarcinatio. Quare factum est, ut pauci in enarrandis prophetis oleum et opera impenderint, nonnulli etiam  in illorum explanationem peruolarint. Apud Grecos Apollinarium Laodicenum commentariolos in prophetas reliquisse testatur B. Hieronymus, uerum eiuscemodi, ut sensus magis tangant quod explicent. Cuderunt quoque libros in prophetas Origenes et Didymus, sed tales ut B. Hieronymi palato non satisfaciant. Post Hieronymum apud Latinos plerique hanc prouinciam susceperunt, ceterum non  equali, neque eruditione et iudicio, neque auspicio et euentu. Inter hos est Haymo episcopus Halberstatensis; quem si quis cum aliis conferat, admirabitur uiri sanctitatem, commendabit diligentiam, suscipiet eruditionem, deosculabitur pietatem, olfaciet spiritum propheticum, quo imbutos esse oportet prophetarum et enarratores. Quod ad historie ueritatem pertinet, sagaciter uestigauit; quod ad allegoriam, firmissimis Scripture testimoniis communiuit; quod ad ordinem perturbatum, clarissima serie illustrauit; quod ad rerum gestarum inuolucra, miro quodam artificio euoluit; quod postremo ad uerborum tricas et sententiarum nodos, docte simul et feliciter enodauit. Secreuit comminationes a consolationibus, consolationes dispescuit a reuocationibus, discriminauit ea que duabus tribubus  impendebant, ab illis que decem tribus, siue plebs Isrelitica, exspectabant. Interstinxit luculenter que ad corpus Christi uerum referuntur, incarnationem scilicet, natiuitatem, fugam in Aegyptum,  predicationem, passionem, ascensionem, etc., ab iis que de corpore Christi mystico predicta sunt, de Ecclesia, de uocatione gentium, de insultu hereticorum, de extremi iudicii seueritate, de beatorum premio, de damnatorum eterno supplicio. Quemquem igitur non pudebit pigebitue isthec ex minoribus prophetis perdiscere, is hunc librum paruo numismate cemat: et sordida pecuniola aucupetur  . uale.



IN OSEE PROPHETAM.



CAPUT PRIMUM.


»uerbum Domini, quod factum est ad Osee, filium Beeri in diebus Ozie, Ioathan, Achaz, Ezechie, regum Iuda, et in diebus Ieroboam filii Ioas regis Isrel.« uerbum Domini illud debemus intelligere, de quo Ioannes in exordio Euangelii sui dicit: »In principio erat uerbum.« Hoc uerbum non dicit factum in sua natura, sed genitum a Deo Patre ante omnia secula. Quod ergo hic dicitur, »Factum est uerbum Domini ad Osee,« ita intelligendum est, Factum est uerbum Domini, id est ut sermo Dei Patris fieret, hoc est loqueretur, ad Osee. Loquendo autem uerbum Domini ad Osee, fecit illum deum et saluatorem populi sui. Interpretatur enim Osee saluator, ut pote qui doctrina et exemplo sanctitatis, populum  ad quem mittebatur, saluum facere curabat. Quod autem idem Osee ceterique prophete dii sunt nuncupati, ad quos hoc uerbum factum est, Dominus in Euangelio manifestat: Si illos  dicitis deos, ad quos sermo Dei factus est, etc. Sicut ergo Deus loquendo hominibus facit illos deos, sic ipse Saluator facit ut et ipsi sint saluatores. Dicuntur autem sancti dii et saluatores per gratiam, cum sit unus Saluator et Deus per naturam. Ubi notandum quod hic non dicitur: Factum est uerbum Domini in Osee, ne scilicet sit sensus, quasi per illum fiat sermo ad alium, sed« ad Osee,« ut ostendatur ad illum proprie sermo conferri, ad quem dirigitur. Aliud est enim  loqui Dominum in Osee, aliud ad Osee.  In Osee quippe non ipse loquitur Osee, sed per Osee ad alios sermo dirigitur, sicut Propheta dicit in psalmo: »Audiam quid loquatur in me Dominus Deus, quoniam loquetur pacem in plebe sua.« Ubi ostenditur, quia per illum qui hoc loquebatur, aliis Deus loqueretur. Ad Osee uero loquens, ostendit proprie ad illum pertinere prophetam ea que sequuntur, cum dicitur ei: »uade, sume tibi uxorem,« etc. Prophetauit autem iisdem temporibus quibus Isaias, Amos, Micheas, Iel, Abdias et Ionas: quod ex nominibus regum manifeste probatur, qui in titulis eorumdem ponuntur prophetarum. Unde intelligimus eum et ante captiuitatem et post captiuitatem prophetasse. Predixit quippe captiuitatem decem tribuum, quam uisam postea defleuit.  »Filium Beeri.« Tradunt Hebrei, quod ubicunque nomina patrum uel auorum prophetarum ponuntur, ipsi quoque patres uel aui prophete fuerint. Unde constat Beeri prophetam fuisse, cuius filius Osee fuisse refertur. Osee interpretatur  saluator, ideoque Dominum Christum significat, qui est uere Saluator mundi. Unde et iehsu dicitur, ad quem pertinent ea que sequuntur. Unde Osee filius Beeri dicitur, qui puteus meus interpretatur. Ipse quoque Deus Pater per Prophetam dicit: »Me dereliquerunt  fontem aque uiue, et foderunt sibi cisternas, cisternas dissipatas, que continere non ualent aquas.« Hoc enim inter puteum et cisternas distat, quod puteus perpetuas aquas habeat et de uiuo fonte manantes; cisterna uero externas et aduentitias aquas possideat atque temporaneas. De hoc fonte Propheta dicit: Sitiuit anima mea ad Deum fontem uiuum. »In diebus Oz., Ioa., Ach., Eze., regum Iuda.« Ozias ipse est qui alibi uocatur Azarias, qui regnauit in Hierusalem super duas tribus, que appellantur Iuda, annis quinquaginta et duobus. Cui successit in regnum Ioathan, qui regnauit annis sexdecim. Post quem filius eius Achaz, qui et ipse sexdecim annis regnauit, cuius undecimo anno decem tribus ducte sunt in captiuitatem in  montes Medorum et Persarum a Salmanasar rege Chaldeorum. Post Achaz regnauit filius eius Ezechias annis uiginti nouem. Ex quo perspicuum est  Osee et ante captiuitatem et post captiuitatem prophetasse et ipsam ingruentem captiuitatem. In diebus Hier. fi. Ioas. Hieroboam istum non debemus autumare primum regem decem tribuum, qui filius fuisse Nabat perhibetur, quia iste  filius fuit Ioas, pronepos Iehu, qui interfecta Iezabel impiissima regina, et duobus regibus impiissimis, Ioram, scilicet filio Achab rege Samarie, cum septuaginta eius fratribus, et Ochozia rege Iuda, promissum est quod regnarent filii eius usque ad quartam generationem. Qui tamen, quoniam reuersi sunt  ad peccata regum filiorum Isrel, cito amiserunt regnum.

»Principium loquendi Domino in Osee.« Hec uerba dupliciter intelligi possunt, uel quia isti primum captiuitas decem tribuum nuntiata est, ante Isaiam uidelicet, ceterosque qui tunc temporales ei in prophetando fuerant; uel quia hoc uerbum primum ei a Domino dictum est quod sequitur, de coniunctione mulieris meretricis. Unde statim infertur: »Et dixit Dominus ad Osee: uade, sume tibi uxorem fornicationis, et fac filios fornicationum, quia fornicans fornicabitur terra a Domino.« Licet quidam hec iuxta litteram acta contendant, excusantes prophetam a culpa fornicationis, utpote qui Dei preceptis in hoc obedierit, nec attendentes quod Deus  nichil iniustum, nichil turpe unquam precepit. Meliori tamen intellectu iuxta mysticos sensus accipiendum est, sicut illud quod Ezechieli dictum est: »Dormies super latus tuum sinistrum trecentis nonaginta diebus, et non te conuertes in latus aliud, et iterum dormies super latus aliud dextrum quadraginta diebus.« Illud quoque quod Ieremie in carcere clauso precipitur, ut in uicinas gentes populo Isrelitico inimicas pergat ad Euphratem, et ibi abscondat lumbare quod possideret, qui nec inter suos positus  ad uenditionem sui agri exire potuit, sed eo pergens quasi proditor et delator suorum ciuium, ab ipsis captus et ligatus atque in carcerem collocatus est, maximeque cum iam ab hostibus Hierusalem obsessa et undique uallata erat. Quantum autem ad litteram pertinet, uxor fornicationum est; que multorum patet libidini adultera, que super uirum suum inducit alienum. Filii uero fornicationum sunt, qui de tali coniugio nascuntur.

»Et abiit, et accepit Gomer filiam Debelaim, et concepit et peperit filium.« Quia hec omnia, ut superius dictum est, spiritualiter sunt accipienda, Osee, qui saluator interpretatur, Dominum Iesum Christum significat. Qui ueniens per Incarnationis mysterium, accepit uxorem fornicationum, plebem,  scilicet Iudaicam, qui Deum unum et uerum relinquendo, uaria demonum portenta uenerabatur. Ex qua genuit filios fornicationum, quia omnes ostendit esse sub peccato. Unde bene uxor fornicationum Gomer dicitur, quod nomen interpretatur perfecta, siue consumpta, in malo uidelicet opere, quod nulli dubium est ad eamdem plebem pertinere. Ideoque etiam congrue filiam Debelaim esse perhibetur, que uoluptas interpretatur, que semper suam studuit sequi uoluptatem. Que genuit filium, hoc est fortem populum in malum. Si uero hoc altius perscrutari uolentes, in bonam partem uoluerimus interpretari, filius ex gente Isrelitica natus intelligitur Dominus iehsu Christus, quoniam qui sibi eamdem plebem coniunxerat per diuinitatem, nasci uoluit  ex ea per humanitatem. Cui sensui congruit interpretatio nominis, quo idem uocari precipitur filius, nam Iezrel semen Dei interpretatur. Unde sequitur:

»Et dixit Dominus ad eum: uoca nomen eius Iezrel, quoniam adhuc modicum et uisitabo sanguinem Iezrel super domum Iehu.« Iezrel interpretatur semen Dei. Quantum ad litteram attinet, ciuitas fuit metropolis in regno decem tribuum in qua interfectum legimus Naboth, ob cuius sanguinem uindicandum suscitatus est Iehu, qui deleuit domum Achaz et Iezrelis. uerum quia ipse Iehu ultor sanguinis iusti exstitit, et filii eius fecerunt malum in conspectu Domini, sanguis Achaz super domum illius fusus est, id est reuersus, quando filii eius  ducti sunt in captiuitatem et interfecti. Et non post multum tempus quieuerunt pariter, id est cessauerunt et regnum et reges. Mortuo quippe Ieroboam, pronepote Iehu, sub quo prophetare cepit Osee, sub quo filius eius Zacarias in regnum successit, quem sexto mense regni sui occidit Sellum de alia natus stirpe. Statimque reges Assyrii ceperunt Ruben et Gad, et dimidiam tribum Manasse, qui erant trans Iordanem, deinde Nephthalim, ad extremum omnes reliquas tribus. Fuerunt a Zacaria usque ad Osee, sub quo omnes decem tribus in captiuitatem sunt ducte, anni tantum quadraginta nouem. Quam ob causam hic dicitur: Adhuc mod. et u. san. Ie. s. d. Iehu. Spiritualiter Iehu, per quem sanguis in Iezrel  fusus uisitari dicitur, Iudeos significat, a quibus sanguis Christi fusus est, quem nomine Iezrelis prelibauimus designari, cuius sanguis super eos uisitatus est, quando a Romanis occisi et in omnes terras abducti, usque hodie a propria terra exules existunt. »Et quiescere faciam regnum domus Isrel, et in illa die conteram arcum Isrel in ualle Iezrel.« Supra diximus Iezrel ciuitatem fuisse metropolim decem tribuum, iuxta quam est uallis nimie uastitatis, que plus quam decem millium distenditur passibus; in hac commisso certamine ab Assyriis cesus est Isrel decem tribuum, quorum fortitudo hic nomine arcus exprimitur. Iuxta mysticos uero sensus, omnes qui de Christo male sentiunt, sicut heretici, qui recedentes a domo Dauid, id est  ab Ecclesia, Isrelis nomine in hoc loco intelliguntur. In ualle Iezrel, id est in humilitate seminis Dei, conteruntur, quia »Pater non iudicat quemquam, sed omne iudicium dedit Filio.«

»Et concepit adhuc, et peperit filiam, et dixit ei: uoca nomen eius absque misericordia, quia non addam ultra misericordiam domui Isrel, sed obliuione obliuiscar eorum, et miserebor domui Iuda, et saluabo eos in Domino Deo suo, et non saluabo eos in arcu et gladio, et in bello et in equis et in equitibus.« Ablata omni fortitudine a Iudeis, nequaquam iam masculino sexu nuncupantur, sed feminino, quasi fragiles et imbecilles. Unde et bene filia nuncupatur eadem plebs, quia femineum habuit animum; quando Deum dereliquit, et pro Deo idola uana colere  cepit. Que absque misericordia est et obliuioni tradita, quoniam usque hodie Persarum regibus seruiunt, et nunquam est eorum absoluta captiuitas. Domus autem Iuda cum duobus tribubus sibi sociatis misericordiam consecuta est, quando propter confidentiam quam in Deo habuerunt, missus est angelus, et percussit exercitus Sennacherib centum octoginta quinque millia. Et saluabo eos, inquit, in Domino Deo suo, id est, in mea et Patris et Spiritus sancti protectione. Tale est enim hoc, quale illud: Pluit Dominus a Domino, id est Filius a Deo Patre. Et non sal. eos in a. et g., et b. et in equis, id est, non in aliqua spe aut in fortitudine humana, uel in multitudine equitum, sed potius a Domino Deo suo, qui mittet angelum suum ut interficiat omnes inimicos  illorum. Si autem hoc ad eos refertur qui in aduentu Domini sunt reperti, recte ipsi quoque filia, et non filius nominantur, quia mollitiem sue uoluptatis exsequentes, quando et sanguinem seminis Dei imprecati sunt, »sanguis eius super nos et super filios nostros.« Unde et absque misericordia facti, traditi sunt Romanis, et eorum perpetua seruitute damnati atque obliuioni traditi. Domus autem Iuda, que interpretatur confessio, id est, apostoli ceterique uel credentes uel doctores, qui fidem nominis Christi confessi sunt, saluati sunt non in gladio et arcu, id est non in aliquo humano auxilio, sed in Domino Deo suo, Christo uidelicet qui eos per gratiam suam elegit. Sed et nomine filie possumus accipere hereticos,  qui dogmata uanitatis sequentes, et perfectos ac fortes diuine Scripture sensus deprauantes, emollire conantes, traduntur diabolo, cuius eterna damnatione sine ulla misericordia premantur, perpetualiter a Deo obliti. Domus autem Iuda, id est Ecclesia catholica, que fideliter sancte Trinitatis fidem inseparabili unitate confitetur, saluabitur in Domino Deo suo, non in exercitus multitudine aut uirium suarum fortitudine.

»Et ablactauit eam que erat absque misericordia.« Qui ablactatur, recedit a matre et parentis lacte non uescitur, sed alimentis sustentatur alienis. Mos quippe ueterum fuit, ut in die ablactationis infantum, id est a lacte separationis, facerent conuiuium uniuersis uicinis et amicis suis. Unde et mater Samuelis,  ascendente uiro suo ad templum Domini, se non ituram dixit donec ablactaretur infans, hoc est, donec ad eam ueniret etatem qua eum a lacte mouere posset. Lac in sacra Scriptura pro simplici intellectu ponitur. Et Iudei quodammodo lacte alebantur, quandiu intra suam manebant legem, ceterasque legentes Scripturas. Postquam autem ducti sunt in captiuitatem, ceperunt pasci cibis gentilium et idolothyta comedere. Unde ad hanc miseriam peruenerunt, ut ipsum parum scientie quod habere uidebantur, amitterent, ut neque etiam ipsam legis superficiem intelligant. »Et concepit et peperit filium, et dixit: uoca nomen eius, Non populus meus; quia uos non populus meus, et ego non ero uester Deus. Et erit numerus filiorum Isrel quasi arena  maris, que sine mensura est, et non numerabitur. Et erit in loco ubi dicetur eis; Non populus meus uos; dicetur eis, Filii Dei uiuentis.« Hec uerba et ad eos possunt referri, qui tunc temporis a regibus Assyriorum comprehensi et in captiuitatem sunt ducti, et ad eos qui post aduentum Domini a Romanis sunt per omnes gentes dispersi. Illi quippe Deum per idolorum culturam abiecerunt, isti autem per Filii Dei abnegationem et traditionem, quoniam non habentes filium, non possunt habere patrem. Quam ob rem et Deus illos abiecit, ne sint eius populus, sed serui efficiantur diaboli, dicaturque eis: Quia uos non populus meus, et ego non ero uester Deus, sed indignos uos iudicabo possessione mea et presentia, abiiciamque uos in perpetuum. Quod et de persona  hereticorum potest accipi, qui Deum abiicientes peruersa de illo sentiendo, penitus ab eo repelluntur, ne cum electis dicere possint: »Dominus pars hereditatis mee.« Et erit numerus filiorum Isrel ut supra. Licet ipsi Iudei uel tunc pressi fuerint, uel nunc durissima premantur captiuitate, tamen hominibus innumerabiles sunt, de quibus Isaias dicit: »Si fuerit numerus filiorum Isrel quasi arena maris, reliquie salue fient.« Quod et in aduentu Domini impletum, et in fine seculi ueraciter implendum potest intelligi, quia postquam populus Isrel fuerit dispersus in toto orbe, et omnem supputationem uicerit populi multitudo, tunc habebit licentiam Isrel, qui hodie captiuus est. »Et erit in loco ubi dicetur  eis: Non populus meus uos,« ut supra. Locum ubi ista dicebantur, debemus intelligere Hierusalem, ubi dicitur eis modo: »Non populus meus uos,« dicetur eis, Filii Dei uiuentis, tempore Dominice Incarnationis. Quod impletum est in apostolis ceterisque fidelibus. »Quotquot enim, ut Ioannes dicit, crediderunt in Christum, dedit eis potestatem filios Dei fieri.« Si autem ad Iudeos qui nunc sunt, uoluerimus ista referre, locus quo dicitur eis: Non populus meus uos, totus mundus accipitur, quia in omnibus gentibus nunc Iudei, non Dei, sed diaboli serui comprobantur. Cum autem per predicationem Elie et Enoch crediderint, ab omnibus gentibus filii Dei uocabuntur.

»Et congregabuntur filii Iuda et filii Isrel pariter,  et ponent sibi caput unum.« Per Iudam significantur due tribus ille coniuncte, tribus scilicet Beniamin, et tribus sacerdotalis, id est Leuitica; propter tribum enim Iuda, ex qua reges qui eisdem tribubus prefuere, duxerunt originem, ipse due tribus etiam nomine Iude censebantur. A maiori autem parte decem tribus nomen pristinum Isrelis retinent, quia et ante diuisionem decem tribuum et duarum, generaliter omnes hoc nomine uocabantur. Qui ergo diuisi erant, promittitur eis quod congregandi sint in unum a Domino. Siquidem Dominice incarnationis tempore et resurrectionis, tam ex decem quam ex duabus tribubus, qui reuersi fuerant de captiuitate, morabantur in Iudea, ex quibus plurimi crediderunt in Christum, de quibus hic dicitur: »Congregabuntur  filii Iuda et filii Isrel simul,« hoc est ex duabus et decem tribubus credentes, conuenient in unum Christi ouile. »Et ponent sibi caput unum,« Dominum uidelicet Iesum Christum, de quo Ezechiel dicit: Et princeps unus in medio eorum, Dauid seruus meus. uel per Isrel possumus intelligere gentiles, per Iudam Iudeos credentes: siue per Isrel hereticos, per Iudam catholicos uiros. Qui omnes ad unitatem fidei Christiane conuersi, ponent sibimet caput unum Iesum Christum. »Et ascendent de terra,« id est, de terrenis sensibus et humilitate littere occidentis; et eleuabuntur ad spiritualem et uitalem intelligentiam, »quia magnus dies Iezrel.« Diem hic pro uniuerso tempore a Domini natiuitate usque ad finem seculi positam nouerimus, de qua cantamus  in psalmis: »Hec est dies quam fecit Dominus.« Magnus est hic dies, id est magnum est tempus, in quo credentibus remissio peccatorum tribuitur, et ianua regni celestis aperitur.



CAPUT II.

»Dicite fratribus uestris populus meus, et sorori uestre, misericordiam consecute.« Si hoc ad Iudeos uoluerimus solummodo referre, hortatur homines Iudee ne desperent decem tribuum salutem, sed eam quotidie et sermone et uoto et litteris ad penitentiam prouocent, quia fratres eorum appellantur et soror. Fratres, ex eo quod dicitur: »Populus meus;« soror, ex eo quod appellatur »misericordiam consecuta.«  Si hoc uoluerimus referre ad gentes, dicitur eis, ut dicant in infidelitate ceteris manentibus: Populus meus erunt, si in me credere uoluerint, et reiecta uetustate, ad nouitatem uite transire uoluerint. uel uos qui in me creditis, et fidem quam habetis perfecte operibus decoratis, dicite reliquis credentibus: quia meus erunt populus, si in me credere uoluerint, et in fide qua uocati sunt permanserint, et eam operibus ornare studuerint. Dicite etiam sorori uestre, id est eidem plebi in Christum credenti, quia misericordiam consecuta est in me credens.

»Iudicate matrem uestram, iudicate, quia non uxor mea, et ego non uir eius.« Hoc apostolis ceterisque credentibus dicitur, ut iudicent, id est redarguant  matrem suam Synagogam, que de mere trice uxor effecta, pristinos non relinquit mores. Sed rursum suam redarguant matrem, quia fornicata est cum suis amatoribus iterum. Et consideranda patientia et clementia huius uiri, iterum adhortantis filios suos ut suam redarguant matrem, quia ipsis credentibus, illa in infidelitate permansit. Hoc impletum est tunc, quando Petrus Iudeis lacrymantibus dicebat: »Penitentiam agite, et baptizetur unusquisque uestrum,« etc. Ostendite ei, inquit, quia ipsa non uxor mea, et ego non uir eius. Quoniam enim ipsa me repulit, et ego abiiciam eam ne sim uir eius. uir quippe Ecclesie Christus est, de quo heretici dicunt eidem Ecclesie: Non est uir in domo sua. »Auferat fornicationes suas a facie sua,  et adulteria sua de medio uberum suorum.« Fornicatio uel adulterium in sacro eloquio dupliciter accipitur, et pro immunditia carnis, et pro idololatria, de qua scriptum est: Perdes omnes qui fornicantur abs te. Fornicatur quippe uel adulterium perpetrat mulier, que multorum patet libidini, uel super uirum suum inducit alienum. Et quia uir anime Deus est, populus Isreliticus plurimis fornicationibus se substrauerat, quia relicto omnipotente Deo, multorum portenta demonum uenerabatur. Idcirco nunc dicitur: »Ut auferat fornicationes suas a facie sua,« id est, culturam deorum remoueat ab amore et presentia sua, quia multorum patebat libidini, deos omnium gentium colens. Auferat adulteria etiam sua de medio uberum suorum, hoc est de corde, quo  malum opus primum concipitur. Cor quippe inter ubera est, de quo  exeunt cogitationes male. Et illi prius malum in corde cogitabant, et sic demum cogitationes in opus prauum prodire faciebant. Quapropter hortatur eam sermo diuinus, ut hec omnia a se remoueat, ne propter perpetrata scelera perdat bona diuinitus sibi collata.

»Ne forte,« inquit, »exspoliem eam nudam, et statuam eam secundum diem natiuitatis sue.« uestis qua tegebatur eadem plebs, intelligitur Dei auxilium, doctrina legis et prophetarum, et tutela angelorum. Que omnia minatur Deus omnipotens se ei tollere, nisi penitentiam agat a perpetratis sceleribus, ut fiat nuda plenaque ignominia, ueluti olim fuit. Et  statuam eam  secundum diem natiuitatis sue ut scilicet his careat omnibus, sicut olim in Aegypto manens. »Et ponam eam quasi solitudinem, et statuam eam uelut terram inuiam.« Domus in solitudinem redigitur, quando dominum proprium amittit. Et hec plebs in solitudinem redacta est, quando Deus omnipotens propter peccata eius recessit ab ea. Unde Propheta dicit: Reliqui domum meam, dimisi hereditatem meam, etc. Et in Euangelio ipse eis per semetipsum minatur quod relicturus eos sit, dicens: »Ecce relinquetur uobis domus uestra deserta.« Facta est quoque uelut terra inuia, quoniam perdito recto itinere fidei, perdidit Patrem Deum, perdidit et Filium eius qui dicit: »Ego sum uia.« »Et interficiam eam siti,« id est inopia omnium  bonorum, uel ea siti de qua propheta Iel dicit: Mittam in eos famem et sitim, non famem panis uel sitim aque, sed famem audiendi uerbum Dei. Siue aquam que eis ablata est, possumus gratiam intelligere Spiritus sancti de qua ipse in Euangelio loquitur, inuitans omnes ad se, ut aquam accipiant ab illo hanc: Qui sitit, inquiens, ueniat ad me et bibat, et flumina de uentre eius fluent aque uiue. Hec autem omnia et Iudeis aptantur Christum negantibus, et hereticis rectam fidem relinquentibus, et uaria dogmata errorum corde, uerbo et opere sequentibus, qui nisi penitentiam egerint, exspoliati omnibus uirtutibus quas in Ecclesia perceperunt, redigentur iuxta diem natiuitatis sue, et effecti solitudo et terra inuia, patientur sitim uel ariditatem sacre Scripture,  ut etiam quod falso habere uidebantur, in nichilum redigatur.

»Et filiorum illius non miserebor, quoniam filii fornicationum sunt, quia fornicata est mater eorum.« Quando egressi sunt Iudei de Aegypto, iratus Dominus patribus eorum, interfecit eos in deserto. Filiorum autem ipsorum misertus, et ad uitam eos reseruauit, et terram quam patribus eorum promiserat, dedit. Sed modo minatur non ita se facturum, dicens: Filiorum illius non miserebor, sed in captiuitatem simul cum patribus pergent, ibique morientur, et terram natiuitatis sue non uidebunt ultra, quia filii fornicationum sunt, hoc est in cultura idolorum sunt nati. Qualem quippe fidem tenebant patres, talem docebant filios. Unde et subditur: »Quia fornicata  est mater eorum.« Sicut enim uiperam uipera parit, sic eadem plebs tales filios generauit qualis ipsa erat. »Confusa est,« id est obstupuit, et in admirationem uersa, »que concepit eos« et filios diaboli effecit. »Quia dixit: uadam post amatores meos, qui dant panem mihi et aquas meas, lanam meam et linum meum, oleum meum et potum meum.« Hoc dixerunt Iudei, dum colerent diuersarum gentium deos. »uadam  post amatores meos,« id est, fide et dilectione sequar deos, uel imitabor gentes, quarum deos adoro, qui mihi dant panem et aquam, etc. Omnia enim bona, que idem populus celitus a Deo perceperat, a demonibus se habere putabat, illisque totum ascribebat. Quod etiam totum spiritualiter ad  eos potest referri, qui negauerunt Filium Dei, eligentes sibi Barabbam seditionis auctorem, et crucifigentes Dei Filium, omnium bonorum largitorem. Quapropter confusi sunt, et non solum se, sed etiam posteros suos pessima imprecatione multati sunt, dicentes: »Sanguis eius super nos et super filios nostros.« Possunt hec iuxta litteram in expositione sua etiam super hereticis intelligi, qui confunduntur; sed etiam filii eorum mala doctrina generati, pariter cum eis erubescunt. Qui quare confundantur, manifestatur cum subiungitur, quia dixit: »uadam post amatores meos,« id est sequar uaria dogmata hereticorum, quorum panis est luctus perpetuus. Aqua autem doctrina peruersa et stulta, qua etiam baptizatos interficiunt. Cui aque illa contraria est,  de qua scriptum est: Aqua profunda ex ore uiri. Per lanam autem et linum, simulata eorum sanctitas et munditia exprimitur. Quos Dominus cauendos admonens, dicit: »Quia uenient ad uos in uestimentis ouium, intrinsecus autem sunt lupi rapaces.« Per oleum uero adulatio eorum accipitur. De quo Propheta dicit: Oleum autem peccatoris non impinguet caput meum. Potus etiam illorum Scriptura sacra intelligitur, quam illi male intelligendo turbidam reddunt.

»Propter hoc ecce ego sepiam uiam tuam spinis, et sepiam eam maceria, et semitas suas non inueniet.« Per spinas uero, punctiones dolorum et duritia aduersitatis exprimitur. Per murum autem obstaculum, ne quod querebat, inuenire posset. Sepiam   uiam tuam spinis, id est, tuas actiones durissimis implicabo laboribus, sepiam etiam maceria, ut etiam ad hoc quod uis nequeas peruenire. Porro quod sequitur, »et semitas suas non inueniet,« idem est sensus. Sed more uariatur prophetico sermo, ut de alia ad aliam repente transeat personam.

»Et sequetur amatores suos,« Assyrios uel Chaldeos, querens ab eis auxilium pressa tribulatione grauissima. »Et non apprehendet eos,« ad hoc ut auxilium sibi prebeat, quin etiam comprehendetur ab illis, et captiua ducetur. »Et queret eos, et non inueniet« sibi propitios. »Et dicet: uadam et reuertar ad uirum meum priorem.« Id est, redeam ad Deum omnipotentem, qui me olim per datam legem  despondit. »Quia bene mihi erat tunc,« quandiu preceptis eius obediui. »Magisque nunc« quando propter idolorum culturam uariis affligor tribulationibus. Ipsa siquidem plebs Isrelitica sepe prosperis elata recedebat a Deo, idola colendo. Iterum autem afflicta calamitatibus, reuertebatur ad Deum, qui suscitans eis Saluatorem, liberauit eos. Que uerba et generaliter et specialiter nobis congruunt, qui prosperitatibus elati, non nunquam Dei preceptis contraimus. Iterum autem afflictionibus attriti, ad nosmetipsos reuertimur, et peccasse nos recognoscimus, et ad illius confugimus misericordiam sub cuius protectione nobis bene fuisse recolimus. Sic plerumque solet accidere his, qui in seculo positi, diuitias et  honores appetunt mundi, sed ne ad has possint peruenire, diuersis adeo anguntur tribulationibus, ut uelint nolint seculum relinquant: et postpositis curis temporalibus, quas adipisci nequaquam ad libitum suum ualent, in monasterium confugiunt. Et qui prius contristabantur quod non omnia que uellent habebant, gaudent contenti esse cibo et uestimento, secundum Apostolum, et Deo in paupertate seruire, qui ante mundo et concupiscentiis eius seruiebant.

»Et hec nesciuit, quia dedi ei frumentum et uinum et oleum et argentum, et multiplicaui ei aurum, que fecerunt Baal.« Dictum est superius quod populus Isreliticus omnia bona temporalia que a Deo perceperat idolis deputauit, nesciens quod Deus omnipotens omnibus his abundare eum fecerit. Unde  et relicto Deo, ex auro et argento quod ad ornatum decoris acceperant, fecerunt sibi Baal idolum Sidoniorum, quod Ezechiel propheta plenius in suo uolumine describit. Si autem spiritualiter hec uerba uoluerimus intelligere, per frumentum legem debemus accipere, qua pasci debuerant; per uinum, spiritualem letitiam, quam non in temporalibus bonis, sed in Deo habere debuerant; per oleum autem, sensus illiminationem; per argentum, nitorem eloquentie, de qua scriptum est: »Argentum igne examinatum, eloquia Domini eloquia casta;« per aurum uero, preceptum dilectionis Dei et proximi, in quibus omnibus cum Deum glorificare debuerit, demones uenerari maluerit quam Deum

»Idcirco,« inquit Dominus, »conuertar« a mea  scilicet clementia ad crudelitatem, »et sumam frumentum meum in tempore suo, et uinum meum in tempore suo.« Tempus harum frugum est, quando ad maturitatem perducte colliguntur, et in cellariis per totum annum uictum ministrature reconduntur. Si autem tunc temporis, instante uidelicet maturitate, hominibus qui ea colligere debuerant, auferuntur, grauissimo affliguntur merore. Minatur autem hoc se ablaturum a Iudeis, ut per totum annum patiantur inopiam famis. Sepe enim Deus propter peccata hominum, tempore messis et uindemie immittit tempestatem, et paratos ad colligendum fructus aufert. »Et liberabo lanam meam et linum meum, que operiebant ignominiam eius.« Falso in quibusdam codicibus habetur, librabo, unde  liberabo est legendum. Quasi enim sub sua seruitute habebant linum et lanam, cum ipsi essent serui diaboli, idcirco dicit Deus: Liberabo linum meum et lanam meam, ne ab iniquis possideantur dominis. Porro ignominia quam hec operiebant, idola eorum intelliguntur, quorum altaria uario uestimentorum decorabant ornamento. Spiritualiter uestimenta ista significant Dei auxilium et angelorum custodiam, que omnia aufert ab eis Deus, ut qui ex his non senserant datorem, relicti in sua iniquitate tradantur diabolo eternaliter cruciandi.

»Et tunc reuelabo stultitiam eius in oculis amatorum illius.« Stultitiam appellat idola, que in templo posuerant: amatores autem Chaldeos uel Assyrios  et Idumeos appellat, cum quibus longo tempore pacem habuerant, in quorum oculis stultitia Iudeorum reuelata est, quando capta Hierusalem temploque subuerso, uidentes iam dicti hostes imagines Cherubin et idolum Baal, ceperunt dicere: Ecce Isrelite, sicut omnes gentes, idola uenerantur, quam ob rem merito sue iniquitatis nostre subiiciuntur potestati. »Et uir non eruet eam de manu mea.« Hoc est, nullius ui aut fortitudine poterit liberari de manu mea, sed iusto iudicio tradam eam hostibus, et in captiuitatem duci faciam.

»Et cessare faciam omne gaudium eius.« Hoc et in illis impletum est, qui ab Assyriis et Chaldeis ducti sunt captiui, ubi omnem perdiderant letitiam: et post in illis qui a Domino audierant: »Auferetur  a uobis regnum Dei.« et: »Relinquetur uobis domus uestra deserta.« »Solemnitatem eius, neomeniam eius, sabbatum eius, et omnis festa temporum eius,« subauditur, cessare faciam. Cum dicit solemnitatem, unam pro omnibus ponit. uel certe in hoc speciali nomine uult intelligi festiuitatem Pasche, quam illi in memoriam sue liberationis honorifice celebrare consueuerant. Neomeniam autem appellat innouationem lune, quomodo illi in initio singulorum mensium huiusmodi festiuitatem cum gaudio colebant. In sabbatis quoque uacabant otio et epulis. Habebant etiam et alias festiuitates, id est, Pentecosten, solemnitatem Tabernaculorum, et dedicationem templi, aliaque his similia, que omnia ablata sunt ab illis, quando in captiuitate positi, nec predictas  festiuitates cum gaudio secundum ritum suum celebrare, nec otio uacare permittebantur. Que omnia ab illis ablata nunc spiritualiter celebrantur in Ecclesia.

»Et corrumpam uineam eius, et ficum eius,« grandine scilicet atque ariditate et gelu, ut nullam habeat arborem fructiferam. Spiritualiter per uineam, letitiam cordis significat; per ficum autem, dulcedinem ac suauitatem debemus intelligere, que ablata sunt ab eis. Unde et in merore et in amaritudine uersantur, de quibus dixit: »Mercedes he mee sunt, quas dederunt mihi amatores mei.« Reddit causam cur superius abstulerit eis bona dicta, eo quod dixit, »Mercedes he mee sunt,« etc. Putabat enim hec sibi a demonibus dari pro mercede,  quia colebat idola. »Et ponam eam in saltum« ut iam non habeat arbores pomiferas, sed in solitudinem penitus redigatur. Quod ex parte quidem ab Assyriis et Chaldeis, plenius tamen completum constat a Romanis, qui eorum terram destruentes redegerunt in solitudinem, ipsos quoque ultima captiuitate exsules a sua terra reddiderunt. Hinc est quod sequitur, »et comedet eam bestia agri,« hoc est, Romanorum exercitus. De hac bestia Psalmista dicit: Exterminauit eam aper de sylua. uel certe hanc bestiam possumus intelligere diabolum, qui eos comedit, quando ad suam traxit culturam, pro qua exterminium postea passi sunt. Que de Iudeis dicta sunt, possunt et de heriticis accipi, qui dum de  Ecclesia egrediuntur a Deo derelicti, eorum stultitia reuelatur his qui prius amatores illorum exstiterant, et traditi bestie, id est diabolo, eius morsibus lacerati, perpetua morte puniuntur.

»Et uisitabo super eam dies Baalim, quibus accendebat incensum, et ornabatur in aure sua et monili suo, et ibat post amatores suos, et mei obliuiscebatur, dicit Dominus.« Seruat adhuc personam mulieris meretricis, que ornatur auro et gemmis ut placeat amatoribus suis, et quidquid pulchritudinis non habet per naturam, arte conquirit. uisitabo, inquit, super dies Baalim, id est, pro diebus quibus Baal coluit, adducam super eam afflictionem tribulationis. Hic enim in malum ponitur uisitatio, pro angustia scilicet tribulationis, interfectionis et  captiuitatis, que propter idolorum culturam uenerunt super Iudeos. Ceterum in bonum ponitur uisitatio, ut est illud: »uisitauit nos oriens ex alto;« et: uisita nos in salutari tuo. »uisitabo  super eam,« haud dubium quin Iudeam, »dies Baalim,« quibus uidelicet diebus accendebat incensum non Deo, sed demonibus. Baal numero singulari, Baalim uero plurali, masculino genere eadem idola nominantur. Ubicunque enim in fine Hebraici sermonis im syllaba reperitur, numerus pluralis est generis masculini. Ubi autem oth, ut sabaoth, numerus pluralis est in genere feminino. Unde cherubim et seraphim pluralis est numeri, generis masculini; sabaoth autem, quod interpretatur militiarum, uel exercituum, siue uirtutum, plurali numero genere feminino.  Ergo et Baalim masculino genere numero sunt pluralia, licet quidam male legant genere feminino. Ornabatur autem plebs Iudaica in aure sua et monili suo, ut placeret amatoribus suis, id est demonibus; que ad hoc aures ornare debuerat, ut spiritualia precepta Dei corde conciperet; et collum, ut aliis ipsa predicaret. Hec uero ideo gessit, quia sequendo demones Dei oblita est, qui eius uir esse debuerat. Sed heretici immolabant Baalim incensum, quando peruersa dogmata, que ipsi sibi tanquam idola finxerunt, sequuntur. Ornant quoque aures suas, quibus uerba audiuntur; et collum, quo proferuntur, ut eloquii uenustate illis quos ceperint, placeant. Nam et per monilia intelliguntur uerba diuina, de quibus Ecclesie dicitur: Collum tuum sicut monilia, que  non facerent, nisi Dei obliuiscerentur.

»Propter hoc, ecce ego lactabo eam, et adducam eam in solitudinem.« Quia Dominus misericors est et miserator. Licet superius comminatus fuerit mala, tamen ne desperet eadem plebs, promittit ei salutem, dicens: »Propter hoc,« scilicet quia misericors sum, »lactabo eam,« id est blandiar illi, ut ad me reuertatur. Unde est: »Penitentiam agite, appropinquabit enim regnum celorum;« et: »uenite ad me omnes qui laboratis,« etc. »Et ducam eam in solitudinem,« id est liberabo eam iterum de captiuitate, sicut prius eduxeram eam de Aegyptiaca seruitute; et sicut tunc per solitudinem deserti eduxi illos, protegens et liberans eos ab omni hoste,  sic faciam cum eos de terra captiuitatis eorum ad proprium reduxero natiuitatis solum. »Et loquar ad cor eius,« mollia scilicet uerba et consolatoria illi proferam, ut tristitiam eius gaudio releuem. Hoc enim significat loqui ad cor. Unde est: Locutus est Sichem ad cor Dine; et Ioseph, postquam a fratribus recognoscitur, loqui ad cor eorum dicitur. Tunc hoc impletum est, quando Filius Dei, qui hic per prophetam loquitur, in carne apparens dicit apostolis, immo omnibus discipulis suis ex ea gente in se credentibus: Iam non dicam uos seruos, sed amicos meos; quos etiam filios uocat, dicens: Filioli, adhuc uobiscum sum.

»Et dabo ei uinitores ex eodem loco.« Que sit hec uinea, Isaias ostendit, qui dicit: uinea Domini sabaoth,  domus Isrel est. Et Dauid: uineam de Aegypto transtulisti. Huic uinitores dati sunt, primum egredienti de Aegypto Moyses et Aaron, et ceteri qui tunc temporis uerbo et exemplo boni operatores eamdem excoluerant uineam, deinde regredienti de captiuitate Chaldaica Zorobabel, iehsu et Nehemias, atque Esdras, ceterique prophete, qui boni eius cultores exstitere. Post quoque in suo aduentu optimos illi dedit uinitores, apostolos uidelicet, qui omnes ex eodem loco fuerunt, hoc est ex eadem Isrelitica plebe. »Et uallem Achor ad aperiendam spem.« Hic necesse est ut ueteris recordemur historie. Legimus quippe in libro Iesu Naue, quod cum filii Isrel cepissent Hierico, anathematizauit eam Iosue, omniaque que erant in ea, quodque Achar filius  Charmi, uidens quedam inter spolia ciuitatis que sibi placita fuere, tulerit de anathemate. Cumque non possent filii Isrel hostibus resistere, consuluissentque Dominum super hoc, et illo respondente quod dediti essent in hoc quod fecerat Achar, fecit eum Iosue lapidari ab omnibus filiis Isrel, locusque occisionis eius uocatus est uallis Achor, hoc est uallis conturbationis, eo quod dixerit Iosue: Quia conturbasti nos, exturbet te Dominus in die hac. Post cuius interfectionem aperta est filiis Isrel spes uictorie future, pergentesque ceperunt oppidum Hai, interfectis habitatoribus eius; et meror eorum in gaudium uersus est, ibique spem sumpserunt ubi fuerat desperatio. Sed quia hoc, ut dictum est, factum constat fuisse, uideamus quid sibi uelint uerba  prophetica, qui hec de futuro uaticinatur, dicens: »Et uallem Achor ad aperiendam spem.« Sciendum ergo, quia sicut tunc postquam interfectus est Achar, Iudei sumpserunt spem uincendi hostes, nec ea frustrati sunt; sic nimirum postquam Hierusalem destructa est a Romanis, templumque succensum, et ipsi Iudei interempti et in totum mundum sunt captiuati; apostolis ceterisque credentibus aperta est spes uictorie, quia totum mundum fidei Christi subiugauerunt, quodque in umbra precesserat, id est illud templum et omnium ceremoniarum obseruationes in spiritualem uerterunt intelligentiam, sicut nunc agitur in Ecclesia a fidelibus. Et hec fuit eorum spes uictorie, de qua hic dicitur: »Et uallem  Achor ad aperiendam spem,« subauditur dabo.

»Et canet ibi iuxta dies iuuentutis sue, et iuxta dies ascensionis sue de terra Aegypti.« Etiam nunc historie similitudinem conseruat. In Exodo legitur, quod submerso Pharaone et equitatu illius in mari Rubro, filii Isrel cecinerunt Domino canticum, dicentes: »Cantemus Domino,« etc. Quod tempus iuuentutis illius appellatur dies, eo quod tunc idem populus in fide et religione cresceret Dei, nam ante idola colebant, id est uitulos Aegyptiorum. Unde postea uitulum fabricati sunt, dicentes: »Isti sunt dii tui, Isrel,« etc. Et congrue dicitur: »Iuxta dies ascensionis sue de terra Aegypti,« quia Aegyptus in planitie, terra autem repromissionis est montuosa. Ideoque de Aegypto in Iudeam pergentes,  ascendere dicuntur, sicut et frequenter eis a Domino dicitur: Ego uos ascendere feci de terra Aegypti. Sed iam mysterium uideamus. Aegyptus, que interpretatur tenebre uel meror, infidelitatem significat Iudeorum, mare Rubrum baptismum, quod Dominice passionis fide consecratur; Pharao et exercitus eius submersus in mari Rubro, diabolum signat et originalia peccata, que in baptismo submerguntur: desertum illud, per quod post mare Rubrum transeuntes pasti sunt manna et aqua de petra, et sic demum ad terram repromissionis peruenerunt, typum presentis uite gessit, in qua fideles percipiunt manna et aquam de petra, id est corpus et sanguinem Christi, uel doctrinam diuini eloquii. Terra autem repromissionis, celestem significat patriam,  ad quam post baptismum et laborem huius uite peruenitur. Promittitur ergo Synagoge credentium, quia sicut tunc credentes ex Aegypto post interitum Pharaonis cecinerunt filii Isrel carmen Domino, sic ipsa de tenebris infidelitatis egressa, post necem diaboli et uitiorum compressionem, cum gaudio et letitia transiet spirituali ad celestem patriam, ubi est terra uiuentium. Et recte de Aegypto pergentes ascendere dicuntur, quia tunc bene ascendimus, quando a terrenis ad celestia, a uitiis ad uirtutes transmigrare studemus.

»Et erit in die illa, ait Dominus, uocabit me uir omnis, et non uocabit me ultra Baalim. Et auferam nomen Baalim de ore eius, et non recordabitur ultra nominis eorum.« De nomine Baalim iuxta litteram  hoc dicendum est: Belus pater fuit Nini primi regis Assyriorum, qui ex nomine suo ciuitatem a se edificatam appellauit Ninum, quam Hebrei et nostri Niniuem uocant. Qui patrem suum Belum in deum transferens, simulacrum fecit, quod Bel uoluit nominari et ab omnibus adorari. Quo nomine a Babyloniis uocatur, sicut in Daniele legitur: a Sidoniis autem et Phenicibus Baal, ab Hebreis uero Beelzebub ob spurcitiam et sordes immolatitii cruoris uocatur; id est, muscarum uir, siue habens muscas, et quia in multis colebatur locis, idcirco pluraliter Baalim enuntiatur. Sed iam nunc uideamus quid hec uerba Domini significent, quibus de fideli populo loquitur, dicens: Non uocabit me ultra Baalim  Baalim  idem est quod Baal, et interpretatur Baal habens, Baalim uero habens me. Unde Hebree et Syre mulieres maritos suos hoc nomine uocant, dicentes: Baal meus, hoc est habens me; et est sensus, habens me in coniugio. Est et aliud nomen in eadem lingua sub eadem significatione, id est Is, quod similiter sonat uir. Unde et mulier ab eis Issa nominatur, quasi uirago, eo quod a uiro suo sumpta sit. Que ergo nolunt de suis dicere maritis Baal, siue Baalim, dicunt alio nomine Is meus, id est uir meus, scilicet habens me in coniugio. Quod itaque hic dicit Dominus: »non uocabit me Baalim,« sed uocabit me uir meus, ita est intelligendum, quia uolens me ostendere suum uirum, nequaquam uocabit me Baalim, quod bene dici poterat, sed uocabit  me Is, id est uir meus. In tantum enim Deus odio habet nomina idolorum, ut nec recordari quidem electos suos uelit, nominum eorum, ideoque dicit de fideli populo: Non uocabit me ultra Baalim, propter ambiguitatem uerbi, ne, dum aliud loquitur, aliud recordetur, et uirum nominans, idolum cogitet. Unde et subditur: »Et auferam nomina Baalim« de ore eius, et non recordabitur ultra nominis eorum.

»Et percutiam cum eis fedus in die illa, cum bestia agri, et cum uolucre celi, et cum reptili terre.« Iam hic aperte describitur coniunctio Iudeorum et gentium in unitate fidei Christi, qui ante aduentum eius dissidentes erant ab inuicem. Unde et Iudei gentiles a consortio suo repellebant; postea autem  in unum Christi ouile conuenientes, iam in una fide Dei omnipotentis pacem et fraternam dilectionem se gloriantur habere. Hinc Isaias eidem populo dicit: Aduena quondam tuus adiungetur tibi, ut non iam sit aduena, sed recognoscatur frater. Nomine enim bestiarum, uolucrum, et serpentium, gentiles exprimuntur qui hec pro Deo colebant. uerum ab his expurgati, iam non his nominibus appellantur, sed homines rationabiles. Unde cum Petrus linteum ad se missum de celo uidisset, in quo bestie, uolucres atque serpentes monstrabantur, et audiret se illa occidere et manducare debere, respondissetque: »Absit, Domine, quia nunquam commune aut immundum intrauit in os meum,« dictum est ei: »Quod Deus purificauit, tu ne commune dixeris.«

 »Et pharetram, et arcum, et gladium, et bellum conteram de terra.« Id est, pacem et tranquillitatem summam dabo in terra, hoc est in Ecclesia. Licet enim multa bella crebrescant in terra, tamen in comparatione illius temporis magna est pax in hominibus, maxime inter electos, apud quos nullius discordie fomes locum inuenit. De hoc tempore dicit Isaias: Non leuabit gens contra gentem gladium, nec exercebuntur ultra ad prelium. »Et dormire eos faciam fiducialiter,« id est securos eos faciam in mea fide et pace requiescere. uel certe somnus iste intelligitur pausatio electorum, qui modo quiete dormiunt in spe future resurrectionis.

»Et sponsabo te mihi in sempiternum, et sponsabo  te mihi in iustitia et iudicio, et in misericordia, et miserationibus, et sponsabo te mihi in fide; et scies quia ego Dominus.« Aduertendum quod eamdem plebem ter se promittit sponsaturum. Primo quippe eam despondit in Abraham, cui signaculum circumcisionis dedit ut esset signum inter Deum et semen illius in perpetuum, uel etiam quando eam eduxit de Aegypto. Secundo in monte Sinai, dans ei legem. Unde et hic in secundo loco dicitur: Sponsabo te mihi in iustitia, id est in obseruatione legis, et in iudicio mandatorum meorum, ut et iuste uiueres et discretionem inter bonum et malum scires; et misericordia et miserationibus, ut si propter peccata tua tradita fueris in captiuitatem et penitentiam egeris, iterum misericordiam consequaris. Tertio  in aduentum Filii Dei, unde et hic dicitur: »Et sponsabo te mihi in fide,« sancte uidelicet Trinitatis. De qua desponsatione dicit Apostolus de Christo loquens: Desponsaui uos uni uiro uirginem castam exhibere Christo. Et iterum de persona Christi loquens, ait: Desponsauit sibi Ecclesiam non habentem maculam neque rugam. Sed Synagoga ter a Domino desponsata, omnem desponsationem irritam fecit. Unde quia desponsata in Aegypto primam desponsationem non custodiuit, et fornicata est ibi deos alienos colendo, rursum per legem et Scripturas sacras prophetarum ueteris Testamenti assumitur, ut quasi sponsalibus secundis firmata, iam ab amplexu non recederet. Tertio autem iehsu Christus Filius Dei et per gratiam sancti Euangelii eam copulare  sibi uoluit; sed paucis credentibus, maxima eorum par collata sponsalia negligens, in infidelitate permansit, sicut beatus Stephanus eis improperat, dicens: »uos semper Spiritui sancto restitistis, sicut et patres uestri.« Qui autem receperunt fidem eius, coniuncti sunt illi uinculo dilectionis, credentes quod ipse Christus Deus esset, quem prius negauerunt. Ex quibus fuerunt illi qui ad predicationem beati Petri una die quinque millia, et alia die tria millia crediderunt.

»Et erit in die illa: Exaudiam, dicit Dominus, et exaudiam celos, et illi exaudient terram, et terra exaudiet triticum, et uinum, et oleum, et hec exaudient Iezrel.« Secundum litteram hoc potest intelligi in his uerbis: que bona temporalia promittit Dominus  his qui in se credunt. Spiritualiter celi sunt apostoli, de quibus Psalmista ait: »Celi enarrant gloriam Dei, etc.« Hi celi exauditi sunt tempore. Dominice incarnationis, rogantes pro muliere Chananea, et pro socru Petri. Isti celi nunc exaudiunt terram, id est homines in Ecclesia habitantes, et hec terra exaudit triticum, id est, profert simplicem doctrinam ueteris et Noui Testamenti, ut impleatur illud Dominicum: »Beatus ille seruus quem constituit Dominus super familiam suam, ut det illis in tempore tritici mensuram.« Exaudiet uinum, hoc est; spiritualem intelligentiam ita prebet, ut sua doctrina letificet corda audientium. Secundum qualitatem enim auditorum debet formari sermo doctorum.  Exaudit quoque et oleum, quia in episcopis et presbyteris dat fidelibus gratiam Spiritus sancti. Et hoc est celum et terra, apostoli scilicet atque uniuersalis Ecclesia. Et hec exaudient Iezrel, id est semen uerbi Dei perducent ad operationis effectum, ut faciat illud semen fructum centesimum, aliud sexagesimum, aliud tricesimum. Porro quod sequitur:

»Et seminabo eam in terris.« Ad apostolos specialiter pertinet, qui ab Hierusalem seminati sunt, ut sua predicatione et miraculis, terram  facerent fructificare. De quibus scriptum est: Isti sunt semen cui benedixit Dominus. Nam ipsi apostoli et semen sunt, quia dispersi sunt per uniuersum mundum, audientes a Domino, »euntes  in mundum uniuersum,« etc. Et ipsi sunt seminatores, iuxta illud: »In omnem terram exiuit sonus eorum, etc.« »Et miserebor eius que fuit absque misericordia,« hoc est Synagoge iam in me credentis, que prius dum per multa demonum portenta erraret, eaque pro Deo adoraret, sine misericordia erat.

»Et dicam non populo meo: Populus meus es tu; et ipse dicet mihi: Dominus meus es tu.« Hoc est quod ipse fidelibus suis de eodem populo dicit: uos estis qui permansistis mecum in tentationibus meis, et ego dispono uobis sicut disposuit mihi Pater meus regnum. Et ipse dicit: »Deus meus es tu,« sicut et Petrus: »Tu es  Christus Filius Dei uiui;« et Thomas: »Dominus meus et Deus meus.«  Que uerba et specialiter ad decem tribus, et generaliter ad omnes Isrelitas possunt referri, ad eos scilicet qui crediderunt.



CAPUT III.

»Et dixit Dominus ad me: Adhuc uade, et dilige mulierem dilectam amico et adulteram: sicut diligit Dominus filios Isrel, et ipsi respiciunt ad deos alienos, et diligunt uinacia uuarum.« Per has duas mulieres, id est superiorem fornicariam, que appellatur Gomer, et istam que uocatur adultera, debemus intelligere Isrel et Iudam, id est decem tribus, que erant in Samaria sub rege Hieroboam, qui fuit de Ephraim; et Iuda, qui regnauit in Hierusalem de stirpe Dauid. Has duas mulieres describit Ezechiel  sub nomine duarum sororum, Oola uidelicet et Ooliba. Quas si diligentius uoluerimus distinguere, per priorem, que fornicaria appellatur, decem tribus: per secundam, que adultera, Iudam possumus intelligere: et tamen generaliter et per illam et per istam, uniuersus populus Isreliticus  potest accipi. Iuxta litteram ita est intelligendum quod dicit, »Adhuc uade, etc.« Sensus est hic: Tu quidem eam diligis, sed ipsa debita uicissitudine non te diligit, quoniam potius tuum negligens amorem adultera est, quia alteri uiro copulatur, eumque plus quam te diligit. Ad quod autem ista pertineant, aperitur cum subditur: »Sicut diligit Dominus filios Isrel,« id est, sicut  tu diligis illam mulierem, et tamen illa plus alium quam te diligit, sic Dominus summo amore filios Isrel diligit, sed ipsi eum spernentes »respiciunt ad deos alienos,« hoc est uenerantur et colunt eos, »et diligunt uinacia uuarum.« uinacia appellat que nos acinos dicimus, id est, folliculos uuarum post expressionem a prelo proiectos. Spiritualiter autem, per hec uinacia demones intelliguntur, qui quandiu in sua dignitate fuerunt, quodammodo uue erant, hoc est, pinguedine Spiritus sancti referti; postquam uero superbientes contra Deum, similes ei fieri uoluerunt, euacuati gratia Spiritus sancti, facti sunt steriles, et ueluti ad nichilum utiles, de celo proiecti sunt ueteri siccitate marcentes, et nichil antique gratie possidentes. Sic et Iudei ob infidelitatem a  Deo derelicti, diligunt demones omni dulcedine bonitatis euacuatos. Siue pro uinacia possumus intelligere traditiones scribarum et Phariseorum, ueritatis sensu prorsus uacuas et superstitione plenas; quas ipsi Iudei diligebant, relinquentes traditiones Dei propter traditiones hominum.

»Et fodi eam mihi quindecim argenteis, et coro hordei, et dimidio coro hordei, et dixi ad eam.« Septuaginta interpretes, sicut beatus Hieronymus dicit, pro eo quod nostra interpretatio habet »Fodi,« posuerunt »Conduxi,« quod ad mulierem utique pertinet, quia ad hoc conducitur, ut marito fidem seruet, nec alio copuletur illo uiuente. Cum autem dicit: Fodi eam mihi in mulierem, ostendit se uineam uelle significare, que  domus  Isrel est, de qua scriptum est: uineam de Aegypto transtulisti. Foditur ergo atque conducitur hec mulier quindecim argenteis, et coro hordei, et dimidio coro hordei, id est quadraginta et quinque modiis, nam corus triginta modios habet, dimidius uero corus quindecim. Et hac mercede conducta, audiuit a Domino: »Dies multos exspectabis me: non fornicaberis, et non eris uiro.« Hoc est: nec amatoribus turpiter te prostitues, nec mihi uiro a quo conducta es legitimo coniungeris, ac ne putes factam tibi iniuriam; quia dixi: »Exspectabis me,« paria tibi referam, quia »sed et ego exspectabo te.« Mystice, quindecim denarii ad quintum decimum diem primi mensis, id est Nisan, quo Iudei egressi sunt de Aegypto, percussis primogenitis Aegyptiorum, pertinent.  Ipsa enim die, id est quinta decima luna, eduxit eos Dominus de Aegypto, et in suam conduxit seruitutem, liberans per occisionem agni ab illata plaga Aegyptiis. Cepitque eos erudire, constituens pro primogenitis filiorum suorum, qui plagam non sensere communem, quinos argenteos siclos conferri in donariis domus Dei. Deinde quadragesimo quinto die, qui intelligitur in quadraginta quinque modiis hordei, peruenerunt ad montem Sinai; altera autem die, preceptum est Moysi ut se sanctificarent per triduum, et a mulieribus abstinerent, et se preparent ad accipiendam legem; transactisque tribus diebus, quinquagesimo die Moyses Decalogum legis accepit. Qui ergo quadragesimo quinto die ad eum  peruenerunt locum in quo legem acceperunt, bene quadraginta quinque modiis hordei fuisse referuntur conducti. Quod autem sequitur: »Dies multos exspectabis me,« ad presens pertinet tempus, quo populus Iudeorum, qui quondam quindecim argenteis et quadraginta quinque modiis hordei conductus, post incarnationem Domini eiusdem uidelicet sponsi aduentum uiri sui exspectat, donec  »plenitudo gentium intreat, et sic omnis Isrel saluus fiat.« Quod uero dicit: »non fornicaberis, et non eris uiro,« hoc ostendit quod interim modo idolis non seruit, nec tamen habet Deum, sed et amatoribus et uiro spoliata est; et quia uirum non habet, nec uescitur modo cibo hominum, id est, frumento, sed hordeo irrationabilium iumentorum, quia uidelicet  spiritualem sensum uiuificantem non capit, sed occidentem litteram sequitur. Quodque additur, »sed et ego exspectabo te,« ad eos pertinet qui exspectant ad hoc ut in fine seculi credentes recipiantur ad amplexum Christi, quando ex Iudeis et gentibus fiet unus grex, unum habens pastorem, qui de se dicit: »Ego sum pastor bonus.«

»Quia dies multos sedebunt filii Isrel sine rege, et sine principe, et sine sacrificio, et sine altari, et sine ephod, et sine theraphim.« Iudei autem hec omnia ad septuaginta annos sue captiuitatis referunt; sed melius est, ut beatus Hieronymus dicit, de presenti tempore, uel de ultima Iudeorum conuersione intelligi que dicuntur. Iam enim in his uerbis ea que superius dicta sunt intelliguntur: quia dies multos  exspectabis me, non fornicaberis. Modo namque sedent, hoc est habitant Iudei contracti, quia status rectitudinem amiserunt, et sunt sine rege Christo, qui loquitur: »Ego autem constitutus sum rex ab eo,« »et sine principe,« id est, ipso Saluatore, uel etiam pontifice et sacerdote, de quo scriptum est: »Principem populi tui non maledices.« Sunt etiam »sine sacrificio, et sine altari,« quia perdito loco ubi templum et altare habuerant, de quo eis in lege precipiebatur: In loco quem elegerit Dominus, immolabitis ei, et non in omni loco, nequaquam legales uictimas offerunt. »Et sine ephod.« Ephod proprie superhumerale uocatur, sed hic pro omni uestimento accipitur. Aliquando autem ponitur et pro lineis uestimentis, sicut de Samuele legimus, quia indutus ephod lineo  erat. Theraphim proprie appellantur figure et simulacra, que non possunt in presenti loco duntaxat, cherubin et seraphin, siue alia que in templo ornamenta fieri iussa sunt, dici, sed hic pro omni ornamento sacerdotali positum nouerimus. Hec omnia postquam perdiderunt Iudei, spiritualiter nobis data sunt in Ecclesia. Nos enim uerum regem et sacerdotem habemus Christum, qui »est sacerdos in eternum secundum ordinem Melchisedech;« habemus sacrificium uerum corporis et sanguinis Domini; habemus et ephod, hoc est uestimentum innocentie et simplicitatis, facti ipsi sacerdotes et reges, iuxta quod Petrus dicit: »uos genus electum, regale sacerdotium, gens sancta.« Habemus et theraphim, hoc est  signum et memoriam Dei expressam in cordibus nostris, iuxta quod eidem decantamus: »Signatum est super nos lumen uultus tui, Domine.«

»Et post hec reuertentur filii Isrel, et querent Dominum Deum suum, et Dauid regem suum.« Post hec, id est, postquam hec omnia impleta fuerint, dum plenitudo gentium intrauerit, reuertentur filii Isrel per predicationem Elie et Enoch, et querent Dominum Deum suum, et Dauid regem suum, id est Patrem et Filium eius Iesum Christum, Filium eius unum Deum corde et ore et opere confitentes. »Et pauebunt ad Dominum, et ad bonum eius in nouissimo dierum.« Spiritum uidelicet sanctum, qui non extra Patrem et Filium, sed simul cum Patre et Filio unus est Deus. De quo dicit discipulis suis: »Si uos,  cum sitis mali, nostis bona dare filiis uestris, quanto magis Pater uester de celo dabit Spiritum bonum petentibus se!«



CAPUT Iu.

»Audite uerbum Domini, filii Isrel, quia iudicium Domino cum habitatoribus terre.« Hec uerba proprie ad eos pertinent, qui in aduentu Filii Dei sunt reperti, licet et iuxta litteram eis possint aptari, qui tunc temporis in decem et duabus tribubus commorabantur, quibus et propheta hec loquitur, ostendens non frustra iratum Deum, tam grauia comminari et inferre supplicia que superius dicta sunt, ut scilicet essent sine rege, ceterisque in quibus eatenus gloriati fuerant. Sed quia erant sine ueritate, et sine  misericordia, et sine scientia Dei, et maledictum, et mendacium, et homicidium, ceteraque multa inundauerant, idcirco Dei iudicio iusto, ab habitatoribus illius terre hec omnia ablata, ipsique captiuitati sunt traditi, augentes peccata peccatis, et nouis uetera cumulantes. Ut autem diximus, maxime ad eos referuntur, qui Deum in carne uiderunt et audierunt, sed in eum credere noluerunt, sed ad eorum posteros. Dicitur namque eis: »Audite uerbum Domini, filii Isrel,« quia iudicium Domino cum habitatoribus terre, hoc est cum Iudeis semper terrena desiderantibus, quibus contrarii sunt illi qui celestes appellantur, qui se peregrinos et aduenas in hac uita considerantes ad celestia tendunt. Cum his habitatoribus terre iudicium agit, id est, damnationi  eterne eos tradi promittit. Quare autem hoc faciat aperit, subiungens, »Non est enim ueritas,« sed unusquisque cum proximo suo loquitur mendacium. uel non est ueritas, quia ille qui de se dicit: »Ego sum ueritas,« non habitat in cordibus eorum. »Et non est misericordia,« quia subditos persequuntur, et pupillo ac uidue non miserentur. Unde etiam nec ipsi Christo pepercerunt, sed ueluti canes rabidissimi contra eum ora sua aperuerunt, dicentes: »Reus est mortis,« et: »Crucifige, crucifige.« »Et non est scientia Dei.« Hoc est, fides et cognitio nominis Dei non est in cordibus eorum, qui terrena solummodo sapiunt. uel certe scientia, id est sapientia Dei patris, qui de se dicit per Salomonem: »Ego sapientia habito in consilio,  et eruditis intersum cogitationibus.« Et de quo Apostolus, »Christum inquit Dei uirtutem et Dei sapientiam.« Non habitat in terra, hoc est, non requiescit in illorum mentibus, qui ab eius fide sunt alieni. De quibus adhuc sequitur.

»Maledictum, et mendacium, et homicidium, et furtum, et adulterium inundauerunt.« Maledictum pertinet ad eorum conuicia et opprobria, qui contra Deum tumebant, dicentes: »Demonium habes,« et, »Samaritanus es,« et cetera talia. Mendacium ad hoc quod dixerunt: »Reus est mortis,« et, »Hic est uorator et potator uini.« Homicidium ad hoc quod ipsum morti tradiderunt et omnes prophetas, sicut ipse eis improperat dicens: Et uos implete mensuram patrum uestrorum. »Ecce ego mitto ad uos prophetas  et sapientes et scribas,« etc. Et beatus Stephanus: »Quem  prophetarum non sunt persecuti patres uestri? Et occiderunt eos qui prenuntiabant de aduentu Iusti, cuius uos nunc proditores et homicide fuistis.« Furtum pertinet ad hoc, quod seipsos et filios suos furati sunt, dicentes: »Sanguis eius super nos et super filios nostros.« uel quando ipsum Christum emerunt furtim triginta argenteis. Adulterium, ad immunditiam uel ad idololatriam. Hec omnia in Iudeis inundauerant, id est abundauerant. Per uerbum enim inundationis, magnitudinem scelerum ostendit. »Et sanguis sanguinem tetigit.« Sanguis sanguinem tangit, cum homicidium homicidio iungitur, et cum peccatum peccato augetur. Sanguinis enim nomine peccatum designatur, ut est illud:  »Libera me de sanguinibus.«

»Propter hoc lugebit terra, et infirmabitur omnis qui habitat in ea, in bestia agri, et in uolucre celi: sed et pisces maris congregabuntur.« Propter hoc, quia pro bonis operibus uitia superius dicta inundauerunt, lugebit terra. Terra lugere uidetur quando inculta remanet, sublatis habitatoribus, et que antea suis letos proferebat fructus, incipit uepres procreare et spinas. Ideoque in hoc loco desolatio decem et duarum tribuum exprimitur, cum dicitur: »Lugebit terra.« Siue per terram ipsos Iudeos possumus intelligere, terram querentes, et terrena sapientes. Unde et statim sequitur: »Et infirmabitur omnis qui habitat in ea,« hoc est, qui per amorem et desiderium ibi manet. Comprehensi enim ab hostibus,  luxerunt et infirmati sunt, quoniam ea que summo amore dilexerant, et in quibus gloriati fuerant, amittebant. »In bestia agri, et in uolucre celi.« Naturale est, ut beatus Hieronymus dicit, ut si terra ab habitatoribus suis fuerit derelicta, bestie quoque et aues ab ea deficiant. Altiori autem sensu, per bestias agri, feroces populos, et bestiali stoliditate pressos significat; per uolucres uero, superbos, et elatos, ac leues possumus intelligere, quales erant ipsi Iudei, de meritorum dignitate iactantes, et alios despicientes; per pisces maris, ipsi non inconuenienter accipiuntur qui in profunditate uitiorum et in tenebris peccatorum conuersabantur. Siue per pisces, philosophos mundi intelligamus, in exquirendis rerum  temporalium profundis questionibus desudantes. »Pisces  maris congregabuntur,« subauditur in mortem. Unde et alia translatio habet: Pisces maris deficient.

»uerumtamen unusquisque non iudicet; et non arguatur uir.« Prouocauerat eos superius ad iudicium, ut cognoscerent se ex ueritate iudicatos, et non per potentiam Dei oppressos, sed propter peccata preterita hostibus traditos. uerum quia deteriores effecti sunt, tante erant imprudentie, ut ne conuicti quidem uerecundiam haberent. Prohibet a iustis iudicari iniustos et argui, quia indigni sunt correptionem suscipere. Unusquisque  iustus non iudicet iniustum, et non arguatur uir impius a pio, quod utique enormitate scelerum ipsi impii et  iniusti non merentur. »Populus enim tuus, sicut hi qui contradicunt sacerdoti.« Et est sensus: Sicut plebecula inobediens est sacerdoti, cuius non uult obsequi mandatis, et sicuti discipulus inobediens magistro, sic populus tuus contradicit uerbis oris mei, et ideo non est dignus uel a propheta, uel a quolibet redargui iusto.

»Et corrues hodie, et corruet etiam propheta tecum.« Superius ad prophetam locutus est de populo, nunc autem ad ipsum populum, decem uidelicet tribus, uertit sermonem, dicens: »Corrues hodie,« id est in presenti tempore, uel certe in aperta luce, et in omnium oculis duceris in captiuitatem. »Et corruet etiam propheta tecum.« Duobus modis possumus hic prophetam intelligere, uel falsum uidelicet  prophetam, quia equiuocum nomen est, uel etiam prophetalem dignitatem, quia decem tribus post captiuitatem non legimus habuisse prophetam. Quandiu enim non sunt capte decem tribus, habuerunt Eliam prophetam et Eliseum, ceterosque filios prophetarum, qui prophetauerunt in Samaria. Et quidem due tribus in ipsa captiuitate et postea habuere prophetas. Decem uero, postquam translate sunt in Medos et in Persas, neminem referuntur habuisse prophetam. Ideoque eis dicitur: »Corruet etiam propheta tecum,« id est, dignitas prophetalis a te peribit; uel falsi prophete, qui uobis falsam prophetiam resoluebant, una uobiscum peribunt. »Et nocte feci tacere matrem tuam.« Mater ipsa Iudaica plebs in generalitate appellatur. Filii huius matris  uel singuli e populo, uel hi qui per oppida uillasque erant dispersi. In nocte ergo, id est, in tenebris captiuitatis et meroris et prementis angustie, feci tacere matrem tuam, quia non est ausa dolere malum suum coram hostibus.

»Conticuit populus meus, eo quod non habuerit scientiam.« Hoc est, comprehensus ab hostibus silentio tabuit, non audens eis repugnare. Et redditur causa cur sanctum sit ei, scilicet eo quod non habuerit scientiam legis Dei, et precepta Dei non seruauerit, ut illi seruiret et idola contemneret. Quia enim prius a laudibus Dei os clauserat, iuste ad hanc deuenit miseriam, ut nec malum suum inter hostes deflere auderet. »Quia tu scientiam repulisti, repellam te,  ne sacerdotio fungaris mihi.« Repulit ipsa plebs scientiam, hoc est Deum, quando stultissima mente opus manuum suarum cepit adorare, Factoremque celi et terre deserens, uitulos aureos uenerata est in Dan et in Bethel, ideoque repulsa est, ne essent ex ea sacerdotes in domo Domini, sed potius in delubris idolorum. »Et oblita es legis Dei tui,« que prohibet deos alienos adorare, »Obliuiscar filiorum tuorum et ego,« tradens eos eterne captiuitati, nec miserebor eorum, ut olim misertus sum patrum eorum in deserto. Qui enim ignorat, ignorabitur. Hec omnia possunt et ad hereticos referri, qui reliquerunt domum Dauid et Ierusalem, id est Christum et Ecclesiam. Et ideo eterna nocte cooperti, conticescunt a Dei laudibus, sicut scriptum est: »In inferno  autem quis confitebitur tibi?« Et hoc propterea, quia non habuerunt scientiam Dei, id est Christum, ut rectam fidem eius crederent. Unde et merito a Domino repelluntur, ne sacerdotio fungantur ei. Sacerdotio eius, quia plerumque tales immatura morte ab hac uita subtracti, eternaliter pereunt, ne uel ipsi indigne corpus et sanguinem Domini attrectantes, aliis sint offendiculum, uel mala sua doctrina causa perditionis multis diu uiuendo existant. Quorum etiam filii a Deo obliuisci dicuntur, id est, hi qui ab illorum peruersa doctrina generati sunt, quia simul cum patribus perpetue damnationi tradentur.

»Secundum multitudinem eorum, sic peccauerunt mihi.« Id est, quot homines habuit Isrel, tot aras  instruxit demonibus, in quorum uictimis peccauerunt mihi. »Gloriam eorum in ignominiam commutabo.« Gloriam eorum idolum appellat, in quo gloriabantur, et in cuius ueneratione letabantur, quod tunc in ignominiam commutatum est, quoniam pro ipso scelere simul cum ipso ducti sunt in captiuitatem.

»Peccata populi mei comedent.« Dupliciter hec sententia intelligenda est: Peccata populi sacerdotes comedent, id est, sacrificia pro peccatis hominum oblata. Ea quippe, uel que tunc offerebantur, uel nunc in templo Domini offeruntur, in usus transeunt sacerdotum. Unde et in canonibus dicitur, ut laici de consecratis non comedant. Sed et illi qui eleemosynas aliorum comedunt, nisi digne pro eis  orauerint, Iudeis similes sunt. Qui uero digne pro eis orant, operibus manuum suarum uiuunt. Siue peccata populi sacerdotes comedunt, quia cum male agentibus adulantur, eorum peccata sibi assumunt. Qui enim alterius peccatis consentiunt, participes eorumdem peccaminum fiunt; quoniam cum eos peccare conspexerint, non solum non arguunt, sed laudibus peccantes attollunt. Unde subditur: »et ad iniquitatem eorum subleuabunt animas eorum.« Dum illi peccatis deseruirent, sacerdotes subleuabant animas eorum, dicentes: Quoniam populus Dei estis, ex genere Abraham descendistis, propter illius amicitiam parcet uobis Deus, si peccaueritis ei. Quorum uerbis accipientes illi fiduciam, audacter peccabant  erecti in superbiam, uel etiam falsa adulatione peccantes decipiebant, dicentes: Dimissa sunt uobis peccata uestra. Sicque animas illorum subleuabant, quoniam eorum uerbis plus quam sue conscientie credentes, cum peccatores essent, iustos se esse estimabant. Unde est: »Popule meus, qui te beatum dicunt, ipsi te decipiunt.«

»Et erit sicut populus, sic sacerdos.« Id est, quia equaliter peccant, equaliter indignantis Dei sententiam sustinebunt. Sacerdotes autem isti, quibus eque ut populo mala euentura a Domino predicuntur, non erant de tribu Leui, sed ex quacunque tribu uenientes implebant manum suam auro uel argento, dantes munera regibus decem tribuum, fiebant sacerdotes in templis idolorum. Sed et sacerdos  et prelatus quilibet, qui mala aliorum sibi assumit, eis adulando equalis efficitur, ideoque eque cum eis damnabitur. »Et uisitabo super eum,« id est sacerdotem, »uias eius.« Omnia uidelicet opera eius puniam, quia uisitabo, hic pro afflictione ponitur et tormento. »Et cogitationes eius reddam ei.« Quia non solum pro malis operibus, uerum etiam pro pessimis cogitationibus, quibus ut talia facerent tractauerunt, penas luent. De hereticis facilis intelligentia est, quod quanto plures fuerunt, tanto magis delinquant Domino, et iuxta suum numerum multiplicant uaria dogmata errorum quorum gloria, id est, sapientie et Christianitatis dignitas in ignominiam commutatur, quando pro preteritis peccatis iusto Dei iudicio in errores uarios labi permittuntur,  pro quibus demum et eternis suppliciis tradantur. De quibus dicit Apostolus: Tradidit illos Deus in reprobum sensum, ut faciant que non conueniunt. Qui peccata populi comedunt, quando et placentia loquuntur, et per dulces sermones decipiunt corda credentium, et deuorant domos uiduarum. Cum enim uiderint alios delinquentes, aiunt, nichil aliud querit Deus, nisi fidei ueritatem, quam si custodieritis, non curat quid agatis, male intelligentes illud Dominicum: »Qui crediderit et baptizatus fuerit, saluus erit.« Dumque hec dicunt, in iniquitatibus eorum subleuabunt animas eorum, ut non solum non agant penitentiam nec humilientur, sed etiam gaudeant in sceleribus suis, et erecta gradiantur ceruice. Unde et populus et sacerdos, id est, hi qui docti sunt et  hi qui docuerunt pari iudicio constringentur, cum non modo pro factis, uerum etiam pro cogitationibus malis debite pene illis reddite sint.

»Et comedent, et non saturabuntur;« id est, mala opera exercebunt, et non implebuntur: quia luxuriosi et auari nunquam malitia sua saturabuntur. Econtrario autem: »Beati qui esuriunt et sitiunt iustitiam, quoniam ipsi saturabuntur.« Illi scilicet de quibus Propheta dicit: »Edent pauperes, et saturabuntur.« Sicut enim iustitia saturat, sic iniquitas substantiam non habens, uana comedentes fraude deludit, et uteros deuorantium uacuos derelinquit, id est sensus: »Fornicati sunt, et non cessauerunt.« Subauditur fornicari, quia utres peruersorum  hominum in fornicatione deficiunt, et fornicandi desiderium non quiescit. Et quia non audierunt: »Peccasti, quiesce,« audient in die iudicii: »Discedite a me, maledicti, in ignem eternum.« Fornicate sunt etiam decem tribus cum idolis sub Ieroboam, filio Nabath, et non cessauerunt postea idola colere. Et hoc quare? »Quia Dominum dereliquerunt in non custodiendo. Fornicatio, et uinum, et ebrietas, auferunt cor.« Non custodiendo illum, subauditur idola coluerunt, ideo quia dereliquerunt Dominum Deum suum, non ualentes duobus dominis seruire simul, et hoc in non custodiendo, subaudis mandata illius, quibus iusserat: »Dominum Deum tuum adorabis, et illi soli seruies.« Fornicatio et uinum, etc., id est, sensum et intellectum hominis  subuertit; et est sensus: Sicut uinum et ebrietas, qui nimium biberit, mentis sue impotem facit, ita fornicatio siue corporalis, siue spiritualis peruertit sensum, animumque debilitat, et de rationali homine brutum efficit animal, ut lupanaria et libidinum lustra sectetur, lignaque et lapides deos putet, adorans opera manuum suarum.

»Populus meus,« subauditur quondam, »in ligno suo interrogauit, et baculus eius annuntiauit ei.« Genus erat diuinationis, quod fiebat in ligno et baculis, quo futurarum rerum captabantur auguria. Unde in Ezechiele legitur, quod »pergens Nabuchodonosor contra Amon et Ierusalem, steterat in biuio, ubi inter ceteras diuinationes commiscuerit sagittas, et inter ceteras una exierit contra Ierusalem.«  Forte similiter fecerunt isti, querentes quid eis esset utilius, utrum Deum an idola colerent? Et quia adeo peruersi erant, ut relicta ueritate mendacium sequerentur, iusto iudicio relicti a Deo, per responsionem baculi seducti sunt a diabolo. Unde sequitur: »Spiritus enim fornicationum decepit eos, et fornicati sunt a Deo suo;« id est, per idololatriam recesserunt a Deo suo. Spiritus enim fornicationum diabolus intelligitur, qui suadet hominibus ut a Deo recedant, et se in simulacris ligneis et lapidibus uenerentur. Principium quippe huius fornicationis idolorum formatio. Sed et heretici, quibus hec congruere possunt, nunquam suis satiantur erroribus, nec cessant a fornicationis turpitudine; immunditiam carnis operantes, et non custodientes legem ceterasque Scripturas,  Deum derelinquunt, insaniunt et inebriantur, et perdito mentis uigore, adorant idola que de suo corde finxerunt, fornicationisque spiritum possident.

»Super capita montium sacrificabant, et super colles accendebant thymiama.« Filii Isrel sequendo uoluptates suas et desideria carnis, Deo derelicto, spretoque eius templo, in montibus et in collibus sacrificabant idolis, eisque thymiama  incendebant, ibique propter amenitatem locorum comedebant, bibebant, dormiebant, et luxuriabantur, eademque loca excelsa uocabant. Ideo autem ista faciebant, quoniam excelsum Deum non habebant. De quibus excelsis legimus in actibus  Regum: uerumtamen excelsa non abstulit. Adhuc enim populus immolabat in excelsis. uel certe in excelsis hec fecisse dicuntur, quia in solariis domorum suarum adorabant, et hoc ex consuetudine, ut reor, serpentis in stipite eleuati. »Subtus quercum, et populum, et terebinthum,« subauditur sacrificabant, »quia bona erat umbra eius.« ueritatem Iudei perdiderunt, et idcirco hoc faciebant. Preceperat quippe Dominus in lege ne sacrificaretur nisi in loco quem elegisset; sed illi propter uoluptates suas, ut superius dictum est, in delectabilibus lucorum et montium locis sacrificabant idolis, sub umbra arborum altaria facientes, quarum amenitate allecti, immunditiam sue carnis exercebant. Unde Dominus prohibuerat plantari nemus iuxta altare suum. »Ideo  fornicabuntur filie uestre.« Subauditur cum alienigenis, uel Dominum etiam relinquentes, idola colent: »et sponse uestre adultere erunt,« hoc est, thorum proprium relinquentes, alienis se iungent.

»Non uisitabo super filias uestras cum fuerint fornicate, et super sponsas uestras cum adulterauerint.« Fornicatus fuerat Isrel a Domino Deo suo recedens, ideo fornicabantur filie eius et sponse absque ulla uindicta, suo sceleri relinquuntur, ut ex proprio dolore intelligant dolorem Dei, qui intantum iratus est, ut nequaquam percutiat delinquentes. »Non  uisitabo super filias uestras cum fuerint fornicate, et super sponsas uestras cum adulterauerint,« hoc est, non puniam eas pro sua fornicatione et adulterio, sed libere uoluptatibus suis seruire  permittam, ut uestra iniuria meam cognoscatis, nec mala illarum uindicabo, nisi per ultimam captiuitatem. »Quoniam ipsi cum meretricibus conuersabantur, et cum effeminatis sacrificabant.« Reddit causam quare se dicat non uindicaturum iniquitates filiarum atque uxorum populi Isrel. Tantus quippe fuit numerus filiorum Isrel, ut esset ultio desperans emendationem. »Cum meretricibus  conuersabantur, et cum effeminatis sacrificabant,« et cum mulieribus et cum uiris turpitudinem exercebant in templis deorum suorum. »Et populus non intelligens« subauditur Deum uel peccatum suum, »uapulabit,« id est, per captiuitatem plagis uerberibusque attritus. Si super hereticis ista uoluerimus intelligere, filie uel sponse illorum intelliguntur anime,  quas in errore genuerunt, et suis dogmatibus desponsarunt. Istiusmodi indigni sunt correptione Dei, quoniam omnis eorum cultus fornicatio est, et turpes turpibus commiscentur. Et propterea uapulabunt, ut aliquando per plagas qui reliquerunt Dominum, resipiscant.

»Si fornicaris tu Isrel, non delinquat saltem Iuda.« Isrel in hoc loco, sicut sepe dictum est. decem tribus significat, Iudas autem, Beniamin et sacerdotalem, id est, Leuiticam, cum eadem tribu coniunctas. Quam tribum nunc hortatur propheticus sermo, ne Deum deserat per culturam idolorum, si cut fecerat Isrel, id est decem tribus, adorando idola, que fecerat eis Ieroboam, filius Nabath. Si  fornicaris  tu Isrel, qui cum meretricibus te miscuisti, ita ut quicunque impleret manum, uel suam, uel regis, munera dando fieret idolorum sacerdos. Saltem tu Iuda, qui possides Hierusalem, et habes ex lege sacerdotes et Leuitas, ac templum cum legalibus ceremoniis, noli delinquere ut eum imiteris idola colendo. »Et nolite ingredi in Galgala.« Galgala locus est ubi filii Isrel, transito Iordane, primum castra metati sunt; ibique secunda circumcisione accepta, purgabant ibi idola, a quorum ueneratione nunc tribus Iuda prohibetur, cum dicitur: »Nolite ascendere in Galgala,« subaudis ut ibi deos adoretis, sicut faciunt Isrelite, id est decem tribus. »Et ne ascendatis in Bethauen.« Bethauen ipsa est Bethel, que prius dicta est Bethel, hoc est domus Domini.  Sed postquam idolorum cultus in ea exortus est, et uituli ab Ieroboam ibi positi sunt, domus inutilis appellata est et domus idoli. Unde et Septuaginta pro Bethauen, domoon, id est domum inutilium ponunt, quia uidelicet ibi unus ex uitulis aureis positus fuerat ab Ieroboam. Nolite  ascendere in Bethauen ut ibi immoletis, quia iam non est ibi domus Dei, sed domus idolorum. »Neque iuraueritis, uiuit Dominus.« Prohibentur iurare in nomine Domini, qui cultores idolorum exstiterant, et laudibus demonum os pollutum habebant. Non est enim speciosa laus in ore peccatoris. Nam prohibuerat Dominus in lege, ne iurarent Iudei per nomina idolorum uel alienorum, per nomen suum iurare concedens. Unusquisque enim per quem iurat, aut amat, aut ueneratur. Unde ne  idola diligerent aut uenerarentur, prohibiti sunt per nomina idolorum iurare, ne forte eorum facta mentione, illicerentur ad amorem et culturam eorum, sed habentes non eu Dei semper in ore, illum colerent et adorarent. uerum quia ipsi Iudei iam relicto Deo colebant idola, prohibentur iurare: »uiuit Dominus.« Quod iuramentum apud illos erat, sicut dicebat Elias: »uiuit Dominus, in cuius conspectu sto.« Et sepissime legimus eos hoc usos fuisse iuramento. »Neque enim iuraueritis: uiuit Dominus;« ac si diceret: Nolo per os uestrum mei fieri mentionem, quod idolorum pollutum est ueneratione.

»Quoniam sicut uacca lasciuiens declinauit Isrel: nunc pascet eos Dominus quasi agnum in latitudine.« uacca lasciuiens appellatur superba propter  nimiam crassitudinem, que et iugum suscipere detrectat, et estro stimulata, tramitem recti deserit sulci. Sic Isrel  iugum legis de ceruice sua excussit, et demoniaco spiritu incitata, latam uiam arripuit uoluptates suas sequendo, de qua Dominus dicit: »Lata uia est que ducit ad perditionem.« Nunc pascet eos ut supra. Hic uox prophete est de eodem populo: et quia ceperat loqui de uacca lasciuiente, seruat metaphoram in reliquis, dum in latitudine camporum, Deum dicit pasturum Isrelitas quasi agnum. Nunc, inquit, hoc est in presenti tempore, dum spiritus hos regit artus, me scilicet uiuente, pascet eos Dominus in latitudine quasi agnum, id est, ducentur ab Assyriis in captiuitatem,  et ibi in captiuitate latitudinis terre dispergentur, ibique multo tempore morabuntur. Allegorice Isrelis nomine heretici appellantur, Iudas autem uir quilibet ecclesiasticus Deum confitens, quibus dicitur: Si fornicaris tu Isrel, hoc est, si tu, o heretice, a Deo recedis per falsam doctrinam, non delinquat Iudas; hoc est, uir ecclesiasticus non sequatur dogmata tue peruersitatis. Et ne ingrediatur in Galgala, hoc est in conciliabula hereticorum, ubi omnium peccata reuelantur, et instar porcorum uolutantur in ceno uitiorum. Galgal enim reuelatio interpretatur siue uolutabrum. Nec ascendat in Bethauen, hoc est ad arrogantes falsorum dogmatum finctiones, quoniam non est ibi domus Dei, sed domus idolorum. Prohibentur etiam huiusmodi delictis maculati  iurare in nomine Domini, cuius maiestatem mala de eo sentientes polluunt, qui sicut uacca lasciuiens asylo percussa, ardentibus diaboli sagittis percussi sunt et legis notitiam reliquerunt, ideoque pascentur in lata et spatiosa uia, que ducit ad mortem.

»Particeps idolorum Ephraim.« Ephraim in hoc loco appellantur decem tribus post separationem a domo Dauid ad Ieroboam, qui de tribu fuit Ephraim, cui Iacob benedictionem regni dederat. Interdum appellantur et Ioseph nomine, propterea quia Ioseph pater fuit Ephraim. Ephraim itaque,  participes fuerunt idolorum, quia similes eis fuerant, quos manibus operantes ut deos uenerabantur. Sic enim Psalmista ait: »Similes illis fiant qui  faciunt ea, et omnes qui confidunt in eis.« »Dimitte eum.« O Iuda, subaudis, id est ne spernas uerba prophete, et ne sequaris impietatem Isrel, qui idolorum particeps et amicus est, cuius cultus, religio et cibus a tuo conuiuio separatus est, unde sequitur:

»Separatum est conuiuium eorum,« id est, sacrificium idolorum a tuo seiunctum est, quia tu omnipotenti Deo offers, illi autem demonibus. »Fornicatione fornicati sunt.« Repetitio sermonis, confirmatio est; quod tale est ac si diceret: Quotidie fornicantur, et diligunt fornicationem suam, semperque fornicationes fornicationibus augent. Primo quippe idolum adorauerunt, quod fecerat eis Ieroboam, filius Nabath, deinde omnium gentium deos. »Dilexerunt afferre ignominiam protectores eius.« Protectores  Isrelitici populi appellantur Ieroboam et ceteri reges eius, qui illos et erudire in uia iustitie, et ab hostibus defendere debuerant. Isti dilexerunt afferre ignominiam, hoc est, idololatriam, quorum actu infelix populus cultum suscepit idolorum, quique debuerant ductores existere eis in uiam salutis, facti sunt duces erroris et eterne perditionis.

»Ligauit eum spiritus in alis suis.« Spiritus et uentus uno uerbo apud Hebreos exprimuntur, quod est Ruach. Spiritus autem hic demones significat, qui ligauerunt eos, haud dubium quin et reges et populum sibi subiectum ligauerint in alis suis, hoc est in umbrationibus eorum, ut mentis paterentur cecitatem, ne quo uellent libere possent incedere. Ligauit  nempe illum ipse spiritus, quando sibi coniunxit, et ita uniuit, ut nondum iam coleret, sed illum iam in simulacris adoraret. »Et confundentur a sacrificiis suis.« Hoc est, cum fuerint comprehensi ab hostibus, confundentur et erubescent, cognoscentes sibi hanc penam illatam propter sacrificia, que idolis prius immolabant. Altiori sensu, hoc et ad hereticos referendum, qui participes fuerunt idolorum, quando sua uaria dogmata colunt. Ideoque hortatur uirum ecclesiasticum propheta, ut dimittat et contemnat eorum uesaniam, omnemque illorum spernat societatem, quia sacrificium ipsorum a sacrificio fidelium est diuisum, dum non recte celebrant mysteria corporis et sanguinis Domini, atque idcirco fornicantur uarios sequendo errores, et immunditie carnis seruiendo.  Diliguntque afferre ignominiam, hoc est, uanas et superfluas traditiones auditoribus suis gaudent prebere; quos spiritus, id est, diabolus, ligat, ne stabili pede in Ecclesia permaneant, sed »hac et illac omni uento doctrine circumferantur.« Qui uere in suis sacrificiis confunduntur, quia panis eorum, hoc est remuneratio, perpetuus erit luctus.



CAPUT u.

»Audite hoc sacerdotes, et attendite, domus Isrel, et domus regis auscultate: quia iudicium uobis est, quoniam laqueus facti estis speculatione et rete expansum super Thabor.« Sacerdotes decem tribuum alloquitur, et uocat reges eorum ad iudicium, non quod sint sacerdotes de tribu Leui, sed  quoniam sacerdotes uocentur a populo. Sed et Isrel, id est populus, uocatur ad iudicium, nullusque excipitur, ut et sacerdotes, et populus, ac reges, qui seduxerant populum et constituerant illi tales sacerdotes, simul audiant quid facerent, et cur inimicis tradantur. Audite hoc omnes et auscultate, id est, corporis aure percipite, et mentis intellectu retinete, quia uobis iudicium est, id est, damnatio imminet merito uestre iniquitatis, quoniam laqueus facti estis captiuitatis et interfectionis. Ego quidem posui uos speculatores et principes in populo, ut eum regeretis errantem. uos autem facti estis laqueus, ideoque iam non speculatores et principes, sed uenatores estis appellati. Et sicut super montem Thabor  rete expanditur ut aues capiantur, ita uestra doctrina et exemplo cepistis populum, et ad mortem duxistis. Thabor autem mons est situs in campestribus Galilee, rotundus atque sublimis, et ex omni parte equaliter finitur. De quo in psalmo canitur: »Thabor et Hermon in nomine tuo exsultabunt.«

»Et uictimas declinastis in profundum.« uictime in profundum declinantur que demonibus offeruntur. Populus duarum tribuum uictimas, quas Deo omnipotenti offerebat, superius  ascendere faciebat: Isrel uero, quoniam idolis sua immolabat sacrificia, descendere illa faciebat in profundum, hoc est in infernum. Moraliter uictime  Domini sunt laudes credentium, penitentia peccatorum, lacryme orationum, de quibus scriptum est: »Sacrificium Deo spiritus contribulatus.« Sed sunt nonnulli qui, post lacrymas et penitentiam peccatorum, ad iam perpetrata redeunt peccata. Hi, nimirum penitentiam quam de pristinis peccatis exercuerant, in profundum declinant, quia peiores efficiuntur. De qualibus scriptum est, »Canis reuersus ad uomitum suum.« Iuxta mysticos quoque sensus, sacerdotes et principes heretici intelliguntur, populi autem discipuli et subiecti eorum. Increpantur et principes, et ad iudicium deducuntur damnationis: quia qui debuerant esse doctores populorum, ceperunt per prauam doctrinam, induxeruntque eos in errorem. Iidem quoque heretici expandunt rete  super Thabor, qui interpretatur ueniens lumen, quando suas in Ecclesia tendunt insidias, per que dogmata peruersa aues  capiunt. uictimas enim declinant in profundum, qui suadent hominibus immolare demonibus, dum eos affectando errores suos pertrahunt, ut non resipiscant aliquando a malis, et se erigant ad celestia contuenda. »Et ego eruditor omnium eorum.« Ne desperarent populi et magistri eorum, hoc est principes et sacerdotes, redire se posse ad ueniam, misericorditer se Dominus eruditorem omnium eorum fore pronuntiat, dicens: »Et ego eruditor omnium eorum.« Ac si diceret: Si penitentiam agere uoluerint, et diis quos hactenus coluerunt seruire cessauerint, ne desperent: quia ego eruditor eorum  docebo illos quid agere debeant, qui emendare, non punire cupio: et saluare, non perdere quero.

»Ego Ephraim scio, et Isrel non est absconditus a me.« Nomine Ephraim, comprehendit Ieroboam, filium Nabath, et omnes ex eadem tribu reges. Ego etiam condidi populos regibus subiectos. Quia ergo mea sunt creatura, et omnia eorum intueor opera, non desperent, sed penitentiam agant, et suscipiam eos. »Quia fornicatus est nunc Ephraim.« Hoc est, reges eorum in presenti tempore a Dei cultu recedentes, fornicari ceperunt uitulos aureos adorando »Et Isrel contaminatus est.« Quia fornicante rege, populus est secutus, paremque impietatem pari studio compleuerunt, ubi a superioribus iungendum, et hoc ego scio.

 »Non dabunt cogitationes suas ut conuertantur ad Deum suum, quia spiritus fornicationum in medio eorum, et Deum non cognouerunt.« Licet eruditorem eorum se Dominus misericorditer superius dixerit, tamen intentionem cordis illorum cognoscens, subiungit: Non dabunt cogitationes suas ut conuertantur ad Deum suum, ut scilicet penitentiam agant de malis cogitationibus, ne perficiant opus malum quod cogitauerunt. Et reddit causam, inquiens: Spiritus fornicationum  in medio eorum. Et Deum non cognouerunt, id est, non intellexerunt ut eum colerent et digna ueneratione adorarent. Quia ergo diabolus in eorum cordibus habitabat, ipse eos excecauerat, ne ad uerum lumen possent redire, ut  Deum cognoscerent, id est, intelligerent eum solum esse colendum. Sic enim dicitur de filiis Heli: Porro filii Heli filii Belial non cognoscebant Dominum. Principes quoque dogmatum peruersorum  et populum subiectum scit Deus, quia omnia eorum opera et ipsas cogitationes occultas considerat, nichilque est apud illos quod eum possit latere. Et quia per prauam eorum doctrinam subiecti quoque ipsorum contaminati sunt, non dabunt suas cogitationes ut penitentiam agant, et ad Deum reuertantur, quia spiritu fornicationis seducti sunt, qui in medio illorum uersatur, ideoque Deum non cognoscunt.

»Et respondebit arrogantia Isrel in faciem eius.« Arrogantia, id est, superbia Isrel fuit, qua tumens  contra Deum, culturam eius despexit, ut in creatoris iniuriam idola ueneratus est. Hec arrogantia eius respondebit in faciem eius, quando merito iniquitatis propter idolorum culturam tradetur captiuitati, ne habeatur impunitus, sed humilietur ab hostibus eius contumacia. »Et Isrel et Ephraim ruent in iniquitate sua,« hoc est, et populus subiectus et reges, qui eos ad idolorum culturam inclinauerunt, pariter corruent et infirmabuntur, ut qui fortes erant in scelere, infirmi cogantur redire ad Deum. »Ruet etiam Iudas cum eis.« In his uerbis ostenditur quod et tribus Iuda iam tunc colebat idola, non enim hoc solum, inquit, eueniet Isrel et Ephraim, id est, decem tribubus et regibus earum, ut ducantur in captiuitatem, uerum etiam Iudas, id est, due tribus que  regnabant in Hierusalem, sequentur captiuorum uestigia, ut quorum imitati sunt scelera, patiantur et penam. Sed et hereticis sua arrogantia in faciem respondet, quando pro superbia qua semper se scire altiora iactant, et magistri et discipuli simul corruent. Iudas quoque, id est uir ecclesiastica doctrina institutus, qui corpore quidem, non mente, in Ecclesia manet, et eamdem cum hereticis habet in errore scientiam, frustraque nomen ecclesiasticum confitetur, ipse quoque cum hereticis puniendus est.

»In gregibus suis et in armentis suis uadent ad querendum Dominum, et non inuenient.« Hoc tam de decem tribubus, quam et duabus accipi potest. Et sensus est: Cum pressi fuerint ab hostibus Isrel et Ephraim et Iudas, tunc sera penitentia ducti uadent  ad querendum Dominum in suis muneribus gestientes, eum oblationibus placare, quem prius offenderant preuaricationibus. Sed non inuenient eum, quia, recedentibus illis a cultu diuino, ipse quoque ab eis recessit. Unde et subditur, »ablatus est ab eis.« Non ergo presentem eum sentient adiutorem, nec suis eum poterunt placare muneribus, presertim cum Psalmista dicat: Non suscipiam de domo tua uitulos; et: Nunquid manducabo carnes taurorum, etc.

»In Domino preuaricati sunt,« tunc scilicet, quando pro Deo idola uenerati sunt, »quia filios alienos genuerunt,« hoc est, iuncti idolis, non Deo, sed demonibus filios genuerunt. Alieni quippe filii  accipiuntur, qui in idolorum sunt errore generati, siue quos per ignem ducentes idolis consecrarunt. »Nunc deuorabit eos mensis cum partibus suis.« Quia, inquit, hoc fecerunt, non multo post tempore, sed impresentiarum aduenientes hostes, Assyrii uidelicet atque Chaldei, et deuorabunt eos cum suis partibus, hoc est, cum suis possessionibus, quas sorte et funiculo acceperunt. Unde et LXX transtulerunt: Deuorabit eos rubigo cum hederis suis. Et est sensus: Per singulos menses hostis adueniet, et cuncta que ad eos pertinent uastabit, ipsosque partim interficiet, partim in captiuitatem ducet. Quod qualiter factum sit, historia libri Regum et Paralipomenon demonstrat, que eumdem populum non semel, nec bis, sed pluribus uicibus captiuatum refert.  Sed heretici suspicantur quod in multitudine sacrificiorum suorum placent Deum, et Iudas  quod faciendo eleemosynas peccata sua redimant, in quibus permanent, cum omne sacrificium preterita, non presentia scelera delere soleat. Et utique tales Deum non inueniunt, quia auferetur et procul recedet ab eis. Preuaricantur autem, quando Dei negligunt precepta, et alienos generant filios per opera diabolica. Ideoque quotidie et singulatim damnantur cum suis partibus, hoc est, cum malis que egerunt operibus ad interitum properant eterne damnationis.

»Plangite buccina in Gabaa, tuba in Rama, ululate in Bethauen.« Buccina ex cornu animantis re curuo fit, tuba autem ex ere uel argento in lege  fieri precipitur, concrepatque in bellis et in solem nitatibus. Gabaa et Rama ciuitates sunt in tribu Beniamin sibi uicine. Hec est Gabaa, in qua natus est Saul. Rama autem ipsa est, quam rex Isrel conatus est occupare, sicut in Regum legitur, ut clauderet exitum et introitum tribui Iude et Beniamin. Porro Bethauen in tribu est Ephraim, que ante uocata est Bethel. Quia ergo premiserat superius decem tribuum et duarum captiuitatem, dicens: »Nunc deuorabit eos mensis cum partibus suis,« hortatur eos quasi iam instante uicina captiuitate, ut resonent buccinis et tubis, cohortantes se inuicem in communem luctum. Et est sensus: Nolite uestram captiuitatem humili uoce deflere, sed buccinis concrepate et tubis, ut omnes audiant qui in circuitu  sunt. Cui sensui bene congruit, quod Gabaa collis, Rama excelsa interpretatur. Dicitur ergo eis: »Plangite buccina in Gabaa, tuba in Rama,« id est ascendite in montes et colles, celsaque uoce deflete imminentem uobis captiuitatem. »Ululate etiam in Bethauen,« ubi est unus ex uitulis aureis, pro quorum ueneratione modo captiui tradentur habitatores eius. Et pulchre additur, »post tergum tuum Beniamin« Ubi enim tribus finitur Beniamin, non procul est hec ciuitas condita in tribu Ephraim, in posteriore scilicet parte ipsius Beniamin.

»Ephraim in desolationem erit in die correctionis.« In hoc loco Ephraim nomine tam reges de stirpe eius procedentes, quam et ipse decem tribuum  populus designatur. Diem correptionis appellat tempus quo traditi sunt hostibus propter peccata sua, ut qui noluerunt Deo seruire in prosperitate, correptionem sustinerent hostium uariis afflicti miseriis. Qua uidelicet die facti sunt in desolationem et reges et subiecti illorum, quando quibusdam interfectis, ceteris autem in captiuitatem abductis, terra eorum a suis cultoribus uacua remansit. »In tribubus Isrel ostendi fidem.« Septuaginta: In tribubus Isrel ostendi fidelia, et ponitur ibi preteritum tempus pro futuro, ostendi pro ostendam. Ac si diceret: Cum uenerint ea, que prius locutus sum in prophetis, ostendam fidem, id est, fidelia uerba mea manifestabo et uera, quia quidquid de eorum locutus sum perditione, complebitur opere. Sed et heretici in  Gabaa et in Rama, id est, in tumore superbe scientie morantur, dum excelsam se putant habere sapientiam, ibique idola colunt, id est, falsa dogmata que de suo corde finxerunt, uenerantur. Quapropter precipitur eis ut non silentio malum suum tegant, sed publice cunctis manifestent. Et iubentur ululare in Bethauen, que domus inutilis sonat, hoc est, in suis cordibus que prius per rectam fidem erant Bethel, id est domus Dei, sed iam per diuersos errores inutilia facta sunt, quibus bene congruit, quod Bethauen post tergum Beniamin fuisse memoratur. Beniamin quippe interpretatur dexter, et significat sanctos ad dexteram, id est, ad celestis regni prosperitatem uenturos, qui propter gaudia eterna omnia presentis uite commoda post dorsum habent,  quia cuncta postponunt transeuntia, dicentes cum Apostolo: Unum est quod retro obliuiscentes, et in anteriora nos extendentes, sequimur ad brauium superne uocationis. Heretici uero post tergum Beniamin sunt, quia illa que in presenti sunt uita, et sancti despectui habent, desiderabiliter appetunt, et delectabiliter sequuntur, totam spem suam in transitoriis rebus positam habentes, et qui prius uidebantur esse Ephraim, id est ubertas, cum aduenerit dies correptionis, id est iudicii, erunt in desolationem, quando exspoliati bonis omnibus, quibus pollere uidebantur, nudi et uacui igni tradentur inexstinguibili. Tunc etiam Dominus in damnatione illorum fidem ostendet, id est, uerba sua fidelia et uera demonstrabit, cum hoc quod de illorum interitu ante  predixerat, opere compleuit. Quod non solum ad hereticos, sed ad omnes generaliter reprobos potest non inconuenienter referri.

»Facti sunt principes Iuda quasi assumentes terminum.« Qui flere debuerant, et suum populum cohortari, ut recederent ab idolorum cultura, et ne ipsi similia sustinerent, ceperunt gaudere, quod pateret sibi terra eorum ad possidendum latius, et facti sunt quasi assumentes terminos Isrelis, transeuntes fines suos, et in regnis quondam eorum, regnum suum et possessionem dilatare cupientes. Quamobrem subditur: »Super eos effundam quasi aquam iram meam,« id est, super ipsos principes Iuda uenient Babylonii, et ita eos quasi aque impetus occupabunt,  per quos perfectam super eos captiuitatem et mortem abundanter inducam, quia non suis uiribus, sed mea hoc facient indignatione. uerbum enim effusionis, largitatem et magnitudinem rei de qua agitur, significat. Dicit quoque ad principes Iuda, hoc est Ecclesie, quod non debuerint exsultare, et reproborum perditionem suam estimare salutem, sed potius plangere quod illi perierint, memores sue conditionis. Unde et Apostolus admonet uiros ecclesiasticos, ne super fractione Iudaicorum glorientur ramorum, sed magis timeant ne et ipsi fragantur. Sed quia de interitu quidam gaudent reproborum, et idcirco stare se putant si alii corruant, effundit super eos Dominus quasi aquam iram suam, quia plerumque dum alii de aliorum lapsu letantur,  ipsi in eadem incidunt mala, pro quibus aliis insultabant, ac per hoc iram Dei incurrunt. Transferunt etiam Iuda principes terminos, quos posuerunt patres eorum, quando immutant mendacio ueritatem, et aliud predicant quam ab apostolis acceperunt.

»Calumniam patiens Ephraim, fractus iudicio.« Populus Isreliticus adhuc in duritia cordis perseuerans dicebat se fractum iudicio, et inique opprimi ab hostibus, dicens: Quoniam nos ex genere Abraham amici Dei descendimus, peioribus uobis, hoc est, incircumcisis et idololatris, penitusque a Dei cultu alienis tradi non debuissemus. Calumniam quippe appellat afflictionem ab hostibus ei illatam, quam sustineret, fractum se dicebat iudicio, hoc est, iniuste et sine aliqua culpa fatebatur se damnatum.  Quamobrem, ut non sine causa cognoscat se hoc sustinere, subditur, »quoniam cepit abire post sordes.« Ac si diceret: Non idcirco traditi sunt Chaldeis, quod iustiores fuerint, qui eos oppresserunt, sed quia Iudei, quondam populus meus, me deseruerunt, et ceperunt abire post sordes, hoc est, post idola. Unde sordibus et immunditiis comparantur, ideoque iustam infert sententiam, ostendens eos idcirco calumniam sustinere, et tradi peioribus, quia cepit Ephraim  abire post idola, et Deum derelinquere. Ipse enim aureos fabricauit uitulos, quos postea populus adorauit. Et de hereticis manifestus est sensus, quod sophismatibus suis et arte dialectica oppresserint Ecclesiam. Sed cum hoc fecerunt, non munditiam uere fidei, sed sordes sequuntur  mendacii. Qui cum se damnatos uiderint cum diabolo et angelis eius, uidentur sibi calumniam pati, et in se fractam esse iudicii ueritatem. Sed et de omnibus reprobis sciendum est.

»Et ego quasi tinea Ephraim, et quasi putredo domui Iuda.« Tinea comedit uestimentum, putredo autem uel caries ligna consumit, estque in his uerbis sensus: Sicut tinea consumit uestimentum, et putredo uel caries lignum, quod utrumque per spatium fit temporis, ita ego et prius decem et postea duabus tribubus longo tempore penitentiam tribuens, eosque ad salutem prouocans, damnationi illos tradam. Ubi notandum quod tinea refertur ad Ephraim, putredo autem ad domum Iuda. Tinea  quippe celerius consumit uestimentum, quam putredo uel caries lignum. Ac per hoc ostenditur prius factam decem tribuum captiuitatem, deinde duarum: quoniam qui priores quoque dati sunt in captiuitatem, aduertendum etiam, quod cum totum Ephraim se tanquam tinea consumpturum protestatur, de tribu Iuda loquens ait: »Et ego quasi putredo domui Iuda.« In quibus uerbis ostendit partem quamdam se seruaturum ex eis, que postea reuersa est, ex qua Christus originem duxit, cui repromissio reposita est, dicente Iacob: »Et ipse erit exspectatio gentium.« Punitis autem hereticis, qui intelliguntur nomine Ephraim, etiam Iudas, scilicet hi qui in Ecclesia permanent, et hereticorum uel uitiis uel erroribus continentur, simili sententie subiacebunt,  quia necesse erat, ut qui eorum imitantur actus, parem cum eis penam sustineant.

»Et uidit Ephraim languorem suum, et Iudas uinculum suum, et abiit Ephraim ad Assur, et misit ad regem ultorem.« Intelligens Ephraim  suum languorem, id est suam infirmitatem, et Iudas uinculum suum, hoc est, cognoscens sibi ideo imminere captiuitatem, quia sociatus erat decem tribubus in peccato, misit ad Assur, quia non a Deo, qui et peccatum et captiuitatem soluere poterat, sed a rege Assyriorum quesiuit auxilium. Legimus in libro Regum quod sub rege Manahem, qui decem tribubus prefuit, Isrel Assyriis dona transmisisset, ut eum a Damascenis hostibus liberaret. Iudas quoque sub rege Achaz misit  munera Teglatphalassar, ut liberaret eum de oppressione Phacce regis Damasci. Sed licet eos tunc saluauerint de manu hostium, ipsi postea eos debellauerunt, et facti sunt ultores iniuriarum Dei, qui prius fuerant liberatores. Unde hic subditur: »Et ipse non poterit sanare uos, nec soluere a uobis uinculum.« Quia uidelicet Deo aduersante, nec a seipsis liberare eos potuerunt Assyrii, nec uinculum captiuitatis soluere. Iuxta tropologiam Ephraim et Iudam possumus referre ad hereticos et ecclesiasticos uiros, qui cum suum uiderint uinculum, hoc est, cum se uiderint peccatis obnoxios, de quibus scriptum est: Funibus peccatorum unusquisque constringitur, non Dei querunt, sed diaboli auxilium, qui ultor est peccatorum omnium, de quo scriptum  est: Ut destruas inimicum et ultorem. Et quia non uerum auxiliatorem et iudicem deprecantur, idcirco permanere coguntur in doloribus suis, et in uariis delictorum erroribus, nec poterit eos diabolus sanare, nec a uinculis peccatorum eruere, cum iusto iudicio Dei una cum eo perierint.

»Quoniam ego quasi leena Ephraim, et quasi catulus leonis domui Iuda.« Sensus est: Licet perrexerint ad Assur, et miserint munera regi ultori ut eos liberaret, tamen sanare eos non potuerunt, nec soluere uinculum captiuitatis eorum. Ostendam enim quod me aduersante, uanum sit omne humanum auxilium. Ego enim quasi leena Ephraim. Septuaginta pro leena, pantheram interpretati sunt, que Grece  similiter dicitur ut Latine. Qua bestia  nichil est uelocius, ideoque iure Dominus aduersum Ephraim  loquens, dicit se fieri ut panthera, propter uelocem uidelicet captiuitatem, quoniam non longo post tempore per Assyrios factus est eorum interitus. Contra Iudam autem ueluti leonem futurum dicit, qui fortissimus bestiarum est; per quod ostenditur captiuitas eorum aliquanto post tempore futura, per regnum Chaldeorum fortissimum: comparat enim se Dominus bestiis in eorum damnationem, ut quidquid seuius est, cognoscant in eius indignatione. »Ego capiam et uadam et tollam, et non erit qui eruat.« Quia dixerat se superius futurum ueluti pantheram uel leonem, seruat metaphoram in reliquis,  dicendo: »Ego capiam,« subaudis per meos ministros, neque in suis uiribus ceperunt eos Chaldei uel Assyrii, sed Deus omnipotens propter iniquitates eorum comprehendet illos. Unde nec ipsi etiam hostes parcere eis irato Domino potuerunt. Ego, inquit, capiam, id est, comprehendi ab hostibus faciam, et uadam cum eis, ut etiam in captiuitate positi, presentiam mee uindicte sustineant, cui peccauerunt, et tollam eos de proprio solo, et non est qui eruat, hoc est, qui a mea potestate eripiat. Nemo enim de manu Dei quemquam eripere ualet, nisi ipse qui tenetur propria uoluntate excidere uoluerit, sicut fecit Iudas proditor.

»uadens reuertar ad locum meum, donec deficiatis et queratis faciem meam.« Locum Dei,  magnificentiam et maiestatem eius debemus accipere, siue ut hec uerba specialiter ad Filium Dei referamus, per quem omnis dispensatio prophetie agitur, locus eius est Deus Pater, iuxta quod ipse ait: »Ego in Patre, et Pater in me est.« »uadens, inquit, reuertar ad locum meum,« hoc est, cum traditi fueritis hostibus, securus residebo in mea maiestate, uel etiam in Patre, nec descendam ad uos, ut patiar humanos affectus, quo scilicet irascar uobis, aut etiam miserear oblitus malorum uestrorum; sed permittam uos quos antea protegebam, hostibus subiacere, nullumque auxilium miserationis porrigam, donec deficiatis, et seruitute cogente queratis faciem meam, penitentiam agentes. Hereticis etiam et uiris ecclesiasticis peccantibus Deus omnipotens  propter magnitudinem peccatorum suorum, cum sit clementissimus, uertitur in seuitiam ferarum, tollitque ab eis predam, hoc est, discipulos illorum, quos de Ecclesia rapuerunt, ad rectam fidem redire facit, nec est qui eruat, quia cuius cor ipse illuminauerit, nemo decipere poterit, dumque hec agit, a conciliabulis peruersorum abscedit, et in Ecclesia commoratur credentium, eosque despicit et aspernatur, donec tabescant in suis impietatibus, et deficiant in iniquitate sua, querentes presentiam illius, a quo fuerant derelicti, dicentes: »Illumina, Domine, faciem tuam, et salui erimus.«



CAPUT uI.

»In tribulatione sua mane consurgent ad me.«  Hec uerba ex parte ad eos referri possunt qui, pressi tribulatione captiuitatis, ceperunt penitentiam agere et requirere Deum, quem absentem sentiebant iratum. Et in mane, hoc est, in luce penitentie, dicentes ad inuicem: »uenite, reuertamur ad Dominum.« Generaliter hec uerba aptantur omnibus Christianis credentibus in Christum, qui afflicti uariis tribulationibus, orto eis lumine ueritatis, in aduentu Christi mane, hoc est, in luce fidei consurgentes de tenebris infidelitatis et erroris, ceperunt se inuicem hortari, dicentes: »uenite, reuertamur ad Dominum.« Illi quippe, qui ex duabus tribubus de captiuitate sunt reuersi, non contenti propria salute, hortantes se inuicem, dicunt: uenite gressibus amoris et fidei, reuertamur ad Dominum, quem peccando  deseruimus, et a quo iusto iudicio relicti sumus.

»Quia ipse cepit,« per Nabuchodonosor ducendo in captiuitatem; unde supra dictum est: »Ego capiam:« »et sanabit nos,« a captiuitate reuocando, ut pater filios; »percutiet,« nos flagellando uariis tribulationibus atque uerberibus, »et curabit nos,« a uulneribus peccatorum, si post flagella dignam egerimus penitentiam. Quod autem subditur:

»uiuificabit nos post duos dies,« proprie ad credentes referendum est, qui uocati et fide Christi illuminati, mutuo se prouocant, ut ad Dominum reuertantur, a cuius cultu olim recesserant, et uaria demonum portenta colendo absentiam illius meruerant. Quia  ipse cepit nos, quando uerbum  caro factum est. Hinc Paulus: Semen  Abrahe apprehendit. Et sanabit nos, quia celestis medicus post dolorem uulnerum et peccatorum, plenam nobis salutem dabit. Hinc Dominus paralyticum sanaturus, prius in anima purgat, deinde in corpore ab infirmitatis molestia releuat. Percutiet nos, subaudis uario modo, et post percussionem curabit nos, iuxta illud: »Quem diligit Dominus corripit.« Unde et ipse cuidam sanato ait: »Ecce sanus factus es,« etc. »uiuificabit nos post duos dies.« Frustra Hebrei  somniant sibi post circulum mille annorum salutem, cum salus credentium tertia die promissa sit, quia Dominus ab inferis resurrexit. Illi quippe diem secundum referunt aduentus sui Christi: diem uero sui tertium, aduentus ad iudicium,  quo saluandi sunt. Sed cum hec dicunt, debent respondere, quare primum accipiant. Qui enim secundum tertiumque accipiunt, primum se perdidisse testantur, quia secundus et tertius sine primo esse non possunt. Cumque de primo respondere non poterunt, nos hec omnia referamus ad primum et secundum Christi aduentum, quibus impleta est salus credentium. Primum itaque Dei tempus diem accipiamus secundum aduentum Christi. Post quem diem uiuificabit nos per fidem, qui eramus mortui per infidelitatem: uel certe uiuificauit nos in spe resurrectionis, iuxta illud Apostoli: Conuiuificauit nos, et consedere fecit in celestibus in Christo. »In die tortia suscitabit nos,« quia ipso resurgente a mortuis,  nos pariter in illo surreximus, quorum resuscitationem sua resurrectione significauit, quoniam sicut ille resurrexit a mortuis per gloriam Patris, ita et nos resurgemus cum illo. uel primum diem accipiamus, aduentum Christi in humilitate, secundum in gloria, qua uidebitur ab omnibus: tertium, quando transacto iudicio, electis ampliorem gloriam sue demonstrabit claritatis: generalem enim omnium sanctorum uiuificationem et resurrectionem ordinauit Deus Pater fieri per Filium; uel nobis prima dies est, quando renascimur per aquam baptismatis, et gratiam Spiritus sancti, a tenebris ad lumen uenimus, secundum illud Apostoli: »Fuistis aliquando tenebre, nunc autem lux in Domino.« Secunda in requie animarum, tertia in resurrectione generali.  »Et uiuemus in conspectu eius,« quando  »uidebimus eum sicuti est.« uel si ad presens tempus hoc referre uolumus, in conspectu eius uiuimus, quia in ipso mouemur et sumus. »Sciemus sequemurque ut cognoscamus Dominum.« Sciemus enim, id est, maiestatem deitatis illius cognoscemus credentes, perspicientesque eius Trinitatem in personis, et unitatem in maiestate. Sequemur illum eius uestigia imitando, uel ad celos ascendendo. Unde subditur: »Ut cognoscamus Dominum.« Quod ueraciter tunc implebitur, quando quod nunc uidemus per speculum et in enigmate, contemplabimur facie ad faciem. Unde est: Hec est autem uita eterna, ut cognoscant te solum uerum Deum, et, quem misisti, Iesum Christum. »Quasi diluculum  preparatus est egressus eius.« Diluculum dicitur parua diei lux, qua oriente tenebre noctis fugantur, et claritas diei apparere incipit. Est ergo sensus: Sicut diluculo surgente tenebre noctis fugantur, et lux diei aperitur, ita Christo in carne nascente tenebre peccatorum nostrorum dissipate sunt, et ortus est nobis sol iustitie, qui nostram illuminans cecitatem, oculos mentis nostre aperuit, et claritatem celestis patrie, lumenque uere scientie manifestauit. Et pulchre eadem natiuitas egressus eius appellatur, de qua Psalmista ait: »Et ipse tanquam sponsus procedens de thalamo suo.« Tanquam sponsus quippe de thalamo processit, quando de incorrupto uirginis utero immaculatum corpus assumpsit, et in carne natus apparuit. De cuius ortu  recte adhuc subditur. »Et ueniet quasi imber nobis temporaneus et serotinus terre.« Quantum ad litteram, temporaneum imbrem uocat pluuiam, que iactis seminibus a Deo datur terre Palestinorum, qua infusa coalescunt semina; serotinam autem, que ad maturitatem eosdem perducit fructus. Siquidem terra promissionis non ita frequenter, ueluti nostra, de celo accipit pluuiam, sed bis tantum in anno. Unde Dominus pollicetur per prophetam eidem populo dicens: Dabo uobis pluuiam temporaneam et serotinam. Spiritualiter autem Christus nobis est imber temporaneus, quando fidei illius fundamenta percipimus, qua radicati bonis operibus abundemus. Serotinus uero, quando paratis iam ad metendum  frugibus, id est, completis bonis operibus abundemus, in horrea Dominica recondemur. uel nunc nobis imber est temporaneus, dum ex parte cognoscimus. Erit et serotinus, quando uenerit quod perfectum est. Ergo Iudei qui non receperunt temporaneas, et absque pluuiis messuere, fructus semen in ultimo tempore non recipient.

»Quid faciam tibi, Ephraim? quid faciam tibi, Iuda?« Ac si diceret: Quomodo te sine dolore cordis tradere potero hostibus, aut quod medicamen tibi imponam, ut te sanitati restituam? »Misericordia uestra quasi nubes matutina, et quasi ros mane pertransiens,« id est, sicut ueniente sole, nubes que tetram noctem reddiderat pertransit, et ueluti mane consurgens ros orto sole siccatur, ita illa  misericordia, qua uobis misereri consueueram, pertransiit, etiam uobis tempus captiuitatis imminet, cito per Assyrios et Babylonios uenturum.

»Propter hoc dolaui in prophetis.« Ne dicerent Iudei excusationem querentes: A pseudoprophetis decepti sumus, pacem nobis promittentibus, ideoque peccauimus, testatur se Dominus prius prophetas interfecisse, ut ipsi eos occisos a Domino intelligentes, et qui fuerant ei causa erroris, interempti uerterentur in occasionem salutis. Hinc legimus in libris Regum quadringentos quinquaginta prophetas interfectos, et aliam innumerabilem multitudinem ab Hieu, qui subuertit domum Achab. Unde et subditur, »et occidi eos in uerbo oris mei.« Os quippe Domini erat Elias, qui eos occidi  iussit. Aliter: Propter hoc scilicet, quia inique agentibus misericordia recessit ab eis; dolaui, id est dolandos esse predixi per prophetas, sicut fuit Isaias, Ieremias, et ceteri; ac uerbis meis terribilibus comminatus sum eis, ut qui clementem contemnebant timerent offensum. »Et occidi eos in uerbo oris mei,« ut ante peccatores uerborum terrore punirentur, quam captiuitas immineret. Hec uero omnia ut iudicia mea, quibus te iudicaturus sum, quasi lux egredientur, id est, manifesta fient. Quia enim sepe uos redarguo, et impenitentes existitis, in aperta luce multisque nationibus uidentibus damnabimini. uel certe mea iudicia quasi lux egredientur, quia nullus dubitabit uos iuste, que patimini, fuisse perpessos. Possunt hec eadem uerba  ad hereticos siue ad uiros Iuda referri, quos Dominus prouocat ad misericordiam, et reuerti cupit ad salutem. Illis autem impenitentibus nubes uel ros, id est, prosperitas istius seculi auferetur ab eis, sicut accidit illi diuiti purpurato, qui omne quo fruitus est, ut instar nubis uel roris transire cognouit, semperque hereticorum prophetas Dominus interficit, dum eterna eis supplicia comminatur. Quorum iudicia manifesta fient, cum uidentibus omnibus cum diabolo et angelis eius damnabuntur.

»Quia misericordiam uolui, et non sacrificium, et scientiam Dei plus quam holocaustum.« Iudei uario modo peccantes, putabant se purgari per sacrificiorum oblationes; sed Dominus ostendit se  potius uelle misericordiam, ut primum misererentur sibi, iuxta illud: Fili, miserere anime tue placens Deo, deinde pauperibus, et scientiam recte fidei cum sui cognitione, quam holocausta, quia sine fide et misericordia impossibile est placere Deo.

»Ipsi autem sicut Adam transgressi sunt pactum meum.« Ac si diceret: Ideo non poterunt purgari per sacrificia, sicut estimant, quia sicut Adam gustando pomum ligni uetiti, contempsit Dei preceptum, ita isti transgrediendo legem diuinam, faciunt contra Dei preceptum, quo dixit eis: Non faciatis uobis deos alienos: et sicut ille perdidit paradisum, ita et isti perdent terram, quam acceperant in hereditatem. »Ubi« hoc est, in Adam, siue etiam in paradiso, »preuaricati sunt in me,« iuxta quod  Apostolus ait: In quo omnes peccauerunt. Quotidie etiam et eos qui intra Ecclesiam sunt, et peccant, et qui extra Ecclesiam commorantur, ad penitentiam Dominus uocat, et ad misericordiam recteque fidei scientiam, dicens: »Misericordiam uolo,« etc. uidentur enim tales offerre Deo munera, et sectari humilitatem, et facere eleemosynam, que sacrificia uocarentur, si cum rectitudine fidei et bona uoluntate procederent. Sed cum et hi misericordiam, et hi rectam abiiciunt Dei scientiam, frustra se truncato capite fidei cetera membra habere iactant. Preuaricati enim sunt pactum Dei in Ecclesia, sicut Adam in paradiso: ideoque quomodo ille a paradiso, ita isti proiicientur ab Ecclesia.

»Galaad ciuitas operantium idolum.« Galaad  nomen est ciuitatis uel montis, sed hic pro ciuitate ponitur; est autem sita trans Iordanem in tribu Gad. In hac urbe idolum primitus est consecratum, quia habitabatur a sacerdotibus. Erat enim et ciuitas fugitiuorum, sed quanto celebrior et maioris erat auctoritatis, quia in partem sacerdotum fuerat delegata, tanto principium idololatrie et malorum omnium fuit: et quia isti idola primum consecrarunt, primi ab Assyriis capti, et in captiuitatem sunt ducti. »Supplantata sanguine.« Legimus in libro Regum quod Hieu unctus in regem in Ramoth Galaad deleuerit, secundum Domini preceptum, omnem domum Achab, id est septuaginta eius filios, ceterosque illi consentientes in malum. Quapropter ipsa ciuitas supplantata   sanguine dicitur, uel etiam, quia uindicta sanguinis quem fundebat, sicut in sequentibus uidebimus, super eum uenit.

»Et quasi fauces uirorum latronum.« Fauces uirorum latronum sunt cauerne, ceteraque loca abdita, in quibus absconsi pretereuntes exspoliant et interficiunt. Huiusmodi habitacula erant in eadem regione. Idcirco dicitur quod sit Galaad quasi fauces latronum, quia sicut illi latentes denudabant et interficiebant homines, ita sacerdotes Galaad insidiantes simplicitati populi, exspoliabant eos fide, et interficiebant mente. Quos autem decipere non poterant, uestibus priuabant, et corpore necabant. Et hoc est quod subditur, »particeps  sacerdotum in uia interficientium pergentes de Sichem.« Sichem ciuitas est in confinio decem tribuum et duarum, que hodie Neapolis appellatur, unde transitus erat Isrelitis in Hierusalem, ubi solummodo licebat uictimas immolari. Tribus ergo temporibus, quibus secundum legis preceptum populus ad Dei templum ascendere debebat, sacerdotes idolorum ponebant in itinere latrones, qui insidiarentur pergentibus, ut magis uitulos aureos in Dan et in Bethel quam Dominum adorarent in Hierusalem; et quos reuocare non poterant, in eadem uia interficiebant. Quorum sacerdotum particeps erat Galaad, quia sacerdotes illius coniurationem et consensum fecerunt cum supradictis, similiterque per suos ministros interficiebant pergentes  in Hierusalem. Unde sequitur, »quia scelus operati sunt,« subaudis in interfectione scilicet illorum, siue in idololatria. Sed et nunc praui doctores in uia, hoc est, in itinere presentis uite pergentibus in Hierusalem celestem, tendunt insidias, necantque quos possunt in Sichem, id est, in bonis operibus, reuocando ad nequitiam sue actionis praua doctrina uel malo exemplo. Nam Sichem interpretatur humerus. In humero autem opus intelligitur. Unde et de Issachar legimus, quod supposuerit humerum suum ad operandum.

»In domo Isrel uidi horrendum.« Horror aliquando ponitur pro timore, iuxta quod scriptum est: Horrendum est incidere in manus Dei uiuentis; aliquando pro squalore et re sordida; unde est: Non  horruisti uirginis uterum, hoc est, sordidum non deputasti. Horrendum itaque hoc in loco pro timore ponitur idololatrie. Expauit enim propheta uidens idolum, quod fecerant Isrelite relicto Deo, ideoque ait: In domo Isrel, id est, in congregatione decem tribuum uidi idololatriam. Quid enim horribilius quam decem tribus ad idolorum cultum repente transgressas? »Ibi fornicationes Ephraim, contaminatus est Isrel.« Dictum est superius quod nomine Ephraim Hieroboam intelligatur, primus scilicet rex decem tribuum, Isrelis autem, omne regnum illius. Dicitur itaque ibi, hoc est, in domo Isrel qua horrendum apparuit, fornicationes sunt Ephraim, id est, Hieroboam de tribu Ephraim, qui Deum relinquens idola uenerari cepit. Fornicatur  quippe homo, quando Creatorem  deserens, adultero  copulatur. Et fornicante Ieroboam, contaminatus est Isrel, populus uidelicet illi subiectus, quia magna ex parte commune nomen Isrelis obtinuit. Unde et ad Iudam sermo conuertitur, cum protinus subditur:

»Sed et Iuda, pone messem tibi.« Et est sensus: Non te putes esse securum, quod Isrel captiuus abducitur, tu quoque prepara tibi segetes ut metantur, id est, genera filios qui succidantur a Nabuchodonosor et exercitu eius. Non multo enim post tempore duceris captiuus in Babylonem, et messionis tue  tempus adueniet. »Cum conuertero captiuitatem populi mei,«  subaudis, uidebis. Impletum est hoc sub Cyro rege Persarum, quando per manum Zorobabel et Iesu atque Nehemia, reuersi sunt Iudei in terram suam, uidentibus multis, quorum tempore eadem facta fuerat captiuitas, qui uidentes illorum reuersionem qui nati fuerant in Chaldea, pariter cum ipsis reuersi sunt. Nota autem quod Iude captiuitas et regressio pariter prophetetur; de Isrel autem nichil dicitur, quia uidelicet istis post septuaginta annos reuertentibus, illi perpetuo mansere captiui. In domo quoque hereticorum horrendum apparet, quando dogmata praua sectando, male de Christo sentiunt, quorum etiam fornicationis errore populus ab eis seductus sordidatur. Iude quoque, hoc est, uiris ecclesiasticis precipitur, ut preparent messem  sectionis, metendi propter peccata sua in die iudicii, ab eo qui in Apocalypsi Ioannis habere falcem acutam in manu sua dicitur. Hoc tamen non optantis uoto dicitur, sed predicentis. Nam et isti si penitentiam egerint, suam conuersionem a malo ad bonum uidebunt.



CAPUT uII.

»Cum sanare uellem Isrel.« Subaudis, ab idololatria, quam exercuerant in Aegypto uel in deserto, quando conflauerunt caput uituli, dicentes: Isti sunt dii tui, quia malui penitentiam peccatoris quam mortem. »Reuelata est iniquitas Ephraim,« id est, idololatria Ieroboam, qui repente super populum Isreliticum rex constitutus, uitulos aureos fecit; »et malitia Samarie,« id est, subiecti populi reuelata  est sequentis regem impium. »Quia operati sunt« et rex et populus »mendacium,« hoc est idolum. Sicut enim contrarium est mendacium ueritati, ita idolum Deo. uel certe in hoc mendacium fecisse dicuntur, quia falso loquebantur, dum prostrati diis dicebant: Isti sunt dii tui, gloriam Dei transferentes ad simulacra. »Et fur ingressus est spolians, latrunculus foris.« Hoc inter furem et latronem distat quod fur noctem querit, et latenter inique operatur, latro autem aperte uim infert. Furem autem in hoc loco uel latronem, debemus intelligere Ieroboam, qui instar furis ingressus ad domum Isrel, furatus est eos Deo, et quasi latrunculus infelicem populum exspoliauit Dei protectione, et est sensus: Cum uellem uetera peccata  populi mei delere propter antiquam idololatriam, Ephraim et Samaria noua idola repererunt. Sed et hoc dici potest, quod Domino Saluatore uolente peccata Ecclesie tam Iudeorum quam gentium sanare, subito surrexit Ephraim, hoc est ubertas falsorum dogmatum, cui multi fauentes operati sunt mendacium contra Christum, et per eos ingressus est fur et latro, hoc est diabolus in Ecclesiam. Siue furem et latronem ipsos intelligamus hereticos, de quibus Dominus dicit: Qui non intrat per ostium in ouile ouium, sed ascendit aliunde, ille fur est et latro, etc. Omnes quotquot uenerunt ante me, fures sunt et latrones. Unde significanter ait, quod latrunculus foris exspoliet. Non enim possunt illos priuare Christi  ueste, quos docuerint, nisi de Ecclesia foris eos eduxerint, et in uia doctrinarum suarum ambulare fecerint.

»Et ne forte dicant in cordibus suis, omnem malitiam eorum me recordatum, nunc circumdederunt eos adinuentiones sue.« Ne forte  dicant in cordibus suis, pro ueteribus peccatis nos punit, et patrum delicta resoluimus, iuxta illud: »Patres nostri comederunt uuam acerbam, et dentes filiorum obstupuerunt.« Nunc, id est in presenti, »circumdederunt eos adinuentiones sue,« hoc est, non pro dilectis patrum eos, sicut illi estimant, uel ueteres iniquitates, sed pro presentibus puniam. Putabant enim illi latere Deo suam iniquitatem, cum procul dubio Deus omnia uideat. Unde et subditur: »Contra faciem meam facte sunt,« id est,  ego semper mala illorum intueor, que me presente faciunt, non ueriti faciem meam. Sed et mali quique non tantum propter peccata preterita damnantur, sed quia antiquis operibus nouam quotidie addunt impietatem, et cum Dominum celare se putant, uitare eius oculos non ualent, quia scriptum est: »uultus autem Domini super facientes mala.«

»In malitia sua letificauerunt regem,« prebentes consensum regi Ieroboam, ut adorarent idola secundum eius uoluntatem, »et in mendaciis suis« quibus dicebant: Isti sunt dii tui. »Principes« subauditur, letificauerunt: quia ipsi principes consentiebant regi. Attendendum autem, quia nunc exponit quod fecerunt coram facie eius. Omnis quoque qui peruerso operi deseruit, uel male de Christo sentit, sicut  Arius et ceteri, regem  letificat, et in mendaciis prauorum dogmatum principes, hoc est, satellites diaboli, qui principes diaboli tenebrarum uocantur. ualde enim in peccatis nostris gaudent contrarie fortitudines.

»Omnes adulterantes quasi clibanus succensus a coquente.« Et hoc contra eos loquitur, qui in malitia sua letificauerunt regem, et in mendaciis suis principes. Omnes  adulterantes, id est, a proprio uiro Deo recedentes, quasi clibanus a coquente, quia sicut clibanus succenditur ut coquat panes, ita illi succensi sunt malitia Ieroboam, et igne idololatrie. »Quieuit paululum ciuitas a commistione fermenti, donec fermentaretur totum.« Fabricatis quippe idolis, non uim fecit Ieroboam  populo ut ea coleret, ne forte quibusdam causa Dei et religionis resistentibus, cultura illorum euacuaretur, ideoque paululum quieuit ciuitas, donec propria uoluntate populus regi consentiret, ut primum principes, deinde satellites illorum regi et principibus fauentes, ad ultimum omnis populus corrumperetur. Et hoc est quod dicit: Donec fermentaretur totum. Que enim sponte fiunt, diu permanent: que autem necessitate, cito soluuntur. Hoc considerans Ieroboam, maluit populum sponte subire nouam idolorum culturam, quam coactum. Fermentum autem et in bonam partem ponitur et in malam. In bonam, ut Dominus in Euangelio dicit, quod mulier accepto fermento abscondit in farine satis  tribus. Hic autem in malo ponitur, pro corruptione, scilicet populi, per idolorum uenerationem. Heretici quoque prauam intentionem tandiu celant, ueris falsa uelantes, quousque subiecti libenter eorum obtemperent uoluntati, et donec corda deceptorum intumescant fermento praue doctrine illorum de quo Dominus dicit: »Cauete a fermento Phariseorum.«

»Dies regis nostri.« Succensa tota populi massa ueneratione uitulorum, ceperunt dicere ad fores Ieroboam regis: Dies regis nostri, subauditur iste est, et quem nobis festiuum noster constituit imperator, hunc celebramus, in hoc gaudemus, in hoc uitulos aureos adoramus. »Ceperunt principes furere a uino.« Clamante populo: Iste est  dies quem nobis rex noster sacrum instituit, principes non solum non sunt irati, qui debuerant esse rectores populi, sed insuper intelligentiam sue mentis amittentes, ceperunt furere a uino, hoc est, amentiam pati luxurie et idololatrie. »Extendit manum suam cum illusoribus, quia applicuerunt quasi clibanum cor suum, cum insidiaretur eis.« Cum cerneret rex clamare populum quod prediximus, et principes etiam temulentos et uino idololatrie demersos, extendit manum suam cum illusoribus, hoc est, principibus qui illudebant pessime populo, et a Deo suo longe abducebant benedicendo, et gratias agendo, uel erroribus eorum consentiendo, quia uidelicet applicuerant cor suum quasi clibanum, ut eos succenderet, et idololatrie  flammis ardere faceret. Idcirco enim applaudendo gratias egit populo una cum principibus, quia intellexit toto nisu mentis ad errorum eos fuisse conuersos. Et hoc cum insidiaretur eis, ne ascenderent ad templum Domini, sed uitulos quos ipse fecerat colerent. Dolose quippe eosdem fabricatus fuerat uitulos, ne forte populus Isrel pergens ad Dei templum Hierosolymis, sumpta occasione reconciliaretur regi Iude. »Tota nocte dormiuit coquens eos, mane ipse succensus quasi ignis flamme.« Postquam ignem malitie misit in eorum cordibus, et uidit eos furere, nullumque esse qui sue resisteret uoluntati, tota nocte dormiuit, hoc est, securus iacuit, uersatus in tenebris, coquens eos igne impietatis, mane autem ipse succensus flammis  suorum scelerum, uenit ad immolandum.

»Omnes calefacti sunt quasi clibanus,« quia cum iam non per insidias, sed impudenter a Dei cultu ad ceremonias idolorum transirent, omnes succensi sunt malitia iniquitatis sue. »Et deuorauerunt iudices suos,« id est, eos qui noluerunt eis consentire, sed insuper redarguebant, et interfecerunt. uel certe eos, qui ante iudices illorum exstiterant, spiritualiter interemerunt trahendo ad suam malitiam. Cum enim illi religiones Domini recordarentur, uidentes regem et principes omnemque populum idololatrie deditos, ceperunt dicere: Quid faciemus? Ecce rex et principes eius, omnisque populus deos colit. Iam quia in medio illorum uersamur, non  possumus similia non facere, ne forte exspoliati omnibus rebus, etiam uitam amittamus. Dumque hec dicerent, etiam ipsi ad scelus idololatrie deuoluti sunt. »Omnes reges eorum ceciderunt.« Ab isto scilicet Ieroboam usque ad ultimum Iosiam, omnes reges Isrelitarum ceciderunt in idololatriam uel perditionem eternam, et ambulauerunt in uiis Hieroboam, filii Nabath, qui peccare fecit Isrel. »Non est in eis qui clamet ad me,« id est, nemo in regibus aut in subiecto populo reperitur qui clamet ad me, et relictis idolis ad Deum conuertatur. Hec omnia beatus Hieronymus ad hereticos eorumque refert discipulos, qui malitia diaboli  debriati, dies regis  celebrant festiuos, Ecclesiam relinquentes, et ueritatem fidei conculcantes. Unde et hi qui ceteris presunt, applaudunt illis, eo quod uideant corda illorum nequitia referta, et uino iniquitatis infusa; de quo Salomon dicit: Principes uinum non bibant, nequando obliuiscantur sapientie. Insaniunt etiam ex uino. De quo Moyses: »Furor  draconum uinum eorum,« etc. Quod autem dicitur Ieroboam tota nocte dormisse, ostenditur per hoc, quia heretici dum in tenebris infidelitatis morantur, lucem ueri solis non ualent perspicere: nam et qui dormiunt, nocte dormiunt, quia oppressus est sensus eorum. Horum corda calefieri noscuntur ira, auaritia,  ceterisque uitiis, ipsique deuorant iudices suos, hoc est, si qui possunt habere in animo uirtutem, uel sensus quibus mala discernuntur a bonis, abstrahunt ab illis, et omnes principes talium ceciderunt in Dei predestinatione, nec est inter eos qui clamet ad Dominum, ut inuocans nomen Domini saluus fiat.

»Ephraim in populis ipse commiscebatur.« Ephraim non hic tantummodo reges, ut superius, sed omnis populus decem tribuum accipitur. Ephraim ergo, id est omne regnum decem tribuum, »commiscebatur in populis,« hoc est, similis erat gentibus idola colentibus. »Ephraim factus est subcinericius panis, qui non reuersatur.« Panis qui non reuersatur, ex omni parte plenus est sordibus. Talis factus est Ephraim non agendo penitentiam, ideoque inconuertibilis  manens, ex omni parte circumdatus est cineribus peccatorum. Quod si conuerti a suis iniquitatibus uellet, purgari utique potuisset.

»Comederunt alieni robur eius, et ipse nesciuit.« Robur appellat principes et fortes quosque populi, uel certe thesauros in quibus confidebant. Alieni ergo a Deo, uel etiam a gente Iudeorum, hostes scilicet eius Chaldei atque Assyrii, comederunt robur eius, interficiendo principes, et bona illorum sibi uindicando, et quidquid uirium habere poterat deuorando. Tanteque idem Ephraim fuit amentie, ut nesciret Deum suum, aut certe ignoraret causam pro qua fuisset deuorantibus traditus, iustum se reputans.

 »Sed et cani effusi sunt in eo, et ipse ignorauit.« Cani hominum aliquando in bonum ponuntur, ut est illud Salomonis: »Cani sunt sensus hominis, et etas senectutis uita immaculata.« Hic autem in malum ponuntur, malitiam in eodem populo usque ad finem regni perseuerasse monstrantes. Sed et cani  effusi sunt in eo, hoc est, abunde in nequitia usque ad senium et regni terminum permanserunt. Et ipse ignorauit finem regni sui, subaudis imminere.

»Et humiliabitur superbia Isrel in facie eius.« Erexerat enim se Isrel contra Dominum, et non in illo, sed in multitudine sui fidebat exercitus. Et quia »superbis Deus resistit, humilibus autem dat gratiam,« dicit nunc per Prophetam: »Humiliabitur superbia Isrel,« hoc est, interficientur principes  et exercitus eius  ab Assyriis et Chaldeis, et hoc non multo post tempore, sed nunc et in presenti. Hoc est enim quod ait: »In facie eius.« »Non reuersi sunt ad Dominum Deum suum, et non quesierunt eum in omnibus his.« Quod superius subobscure posuerat, dicens: »Ephraim factus est subcinericius panis qui non reuersatur,« nunc ponit manifestius: »Non sunt  reuersi ad Dominum Deum suum, et non quesierunt eum in omnibus his.« Quod si fuissent reuersi ad Dominum Deum suum, audissent utique per Ieremiam loquentem Dominum: »Reuertimini ad me, et ego reuertar ad uos.« Post idola quippe ambulantes, non quesierunt eum in omnibus his aduersitatibus, ut in eum perfecte crederent, et recte operarentur.  Ut autem ad hereticos uel impios ista referamus prepositos, Ephraim in populis commiscetur, quando ad sui similitudinem alios quilibet nequam prepositus trahit, et similis eorum efficitur, iuxta quod supra dictum est: Erit sicut populus sic sacerdos. Siue etiam Ephraim populis commiscetur, quia omnes heretici nichil differunt ab errore gentilium, et qui fuerat princeps quondam Ecclesie, fit quasi panis subcinericius, ex omni parte cineribus peccatorum circumdatus, nec reuertitur ad Dominum, in incepto permanens errore, cuius robur, hoc est, fortitudinem uirtutum et intelligentie, demones, Christianorum pessimi hostes, auferunt. Ipse uero hoc nescit, dum sibi amicos putat, quos deuoratores sentit. Sed et cani in eo effunduntur, dum stultitia cordis illius  usque ad terminum uite in eo perseuerat. Sicut enim iusti hominis cani sapientia intelligitur, sic impii stultitia accipitur. Ipse autem uetustatem sue ignorat malitie, de qua scriptum est: Quod antiquatur et senescit, prope interitum est. Quorum superbia cum quotidie a Christo humilietur, non agunt penitentiam, nec reuertuntur ad Dominum. »Et factus est Ephraim quasi columba seducta non habens cor.« Columba in bonum accipitur, ut Dominus in Euangelio dicit: »Estote prudentes sicut serpentes, et simplices sicut columbe,« ut nec aliis nocere possimus, nec ab aliis insidias patiamur, sed simplicitate et prudentia exhibeamus hominem temperatum, quia prudentia sine simplicitate calliditas est, simplicitas  sine prudentia stultitia est. Unde et in hoc loco columba stultitiam Iudaici populi designat, qui potius fisus est in homine quam in Deo, Aegyptum inuocans, et ad Assyrios pergens. Qui enim auxilium Aegypti petiit, qui ab Isaia appellatur baculus arundineus confractus, ab Assyriis abducitur captiuus. Factus est ergo Ephraim quasi columba seducta a diabolo, non habens cor, hoc est, intelligentiam mentis. Notandum autem quod non aquile, accipitri, aut coruo, uel cuilibet alie aui comparatur, sed columbe, que tante fragilitatis est, ut proprios non ualeat tueri fetus. Sic enim et isti comprehensi ab hostibus, non habuerunt uires se defendendi. »Aegyptum inuocabant,« subaudis in auxilium, uel deos illorum colendo. »Ad Assyrios abierunt,« non sponte, sed  captiui, »et cum perfecti fuerint, expandam rete meum super eos,« id est, ut sentiant quia mutantes loca, meum non possunt uitare conspectum. Cum profecti fuerint in captiuitatem, rete meum expandam, hoc est, potentiam meam super eos ostendam, ne possint libere redire ad terram sicut putant, donec ipse uelim. »Quasi uolucres celi detraham eos,« id est, sicut auis ab altitudine celi reti super aquas expanso detrahitur, sic ab altitudine superbie sue deponam eos. »Cedam eos secundum auditionem cetus eorum.« Et est sensus: Sicut iuncto consilio omnes idola coluerunt, que fabricantes consiliati sunt omnes ut a me recederent, ita me irato omnes pariter uastabuntur, dum communiter eos percussero a rege usque ad mendicum. Possumus et hec  uerba ad tempus Dominice passionis referre, quia sicut communi consilio tractauerunt de Domini morte, clamantes ad Pilatum, »Crucifige, crucifige eum,« sic pariter ab hostibus in solemnitate paschali comprehensi sunt, cesi, et interfecti.

»ue eis,« id est, damnatio perpetua erit post presentem tribulationem. »Quoniam recesserunt a me,« idola colendo, »uastabuntur« ab hostibus scilicet, et miseri erunt. »Quia preuaricati sunt in me,« adorantes uitulos aureos, et meum preceptum transgredientes, quod dixi: Non facietis uobis deos alienos. »Et ego redemi eos« de Aegyptiaca seruitute, et eduxi in excelso brachio; »et ipsi locuti sunt contra me mendacia« facientes idola et dicentes: »Isti sunt dii tui, Isrel, qui eduxerunt te de terra  Aegypti.«

»Et non clamauerunt ad me in corde suo« quo idola diligebant. »Sed ululabant in cubilibus suis.« uoces luporum uel canum imitantes in laudibus demonum. Ipsa enim carmina, que demonia laudantes canebant, ululatum Scriptura nuncupat. Amiserant quippe rationabilem animi intellectum, et similes facti sunt bestiis insensatis. De hereticis facilis est intelligentia, quibus ue imminet sempiternum, quoniam a Deo recesserunt, et preuaricati sunt mandata illius, qui redemit eos sanguine suo. Ipsi enim loquuntur contra Deum mendacia, impia falsitatis dogmata componentes, non clamant ad Dominum in cordibus suis, sed ululant semper in suis conciliabulis, que lustra  ferarum uocantur, ululatum luporum, et sonitum irrationabilium bestiarum imitantes. »Super triticum et uinum ruminabant.« Ruminare est reuomere, quomodo animalia quod die comedunt, nocte ab intimis uisceribus ad guttur et fauces redire faciunt, sicque subtilius ruminando, in uentrem redire faciunt. Et est sensus: Quia abundantia omnium rerum habebant, que in uino et tritico comprehenditur, ideo corruerunt recedentes a me, quod etiam Ezechiel in Sodomis et Gomorrhis factum esse commemorat. Intuendum autem quia ut ostenderet eos iumentorum similes, non dixit comedebant, sed »ruminabant.« In hoc etiam ruminasse dicuntur, quia pabula diuinorum eloquiorum spiritualiter non intelligebant. »Recesserunt a me,« cultum religionis mee spernendo,  et seruituti diaboli se subdendo. »Et ego erudiui eos,« id est, docui eos per Moysen, ceterosque fideles. »Et confortaui brachia eorum,« hoc est, prebui fortitudinem ad bellandum, sicut factum est temporibus Iosue et Machabeorum. »Et in me cogitauerunt malitiam,« meam potentiam ad idola transferentes, dicentesque non me esse Deum, sed uitulos quos ipsi fecerunt. Nunquid aliquid possunt facere aut nocere mihi? Sed quod solum agere potuerunt, contra me cogitauerunt mala.

»Reuersi sunt ut absque iugo essent,« id est, ut prius antequam uocarem eos per Abraham, deinde per Moysen et reliquos, absque iugo legisque notitia erant, cunctis nationibus commiscebantur, ita nunc reuersi sunt ad priorem statum, ut absque iugo et  Dei frenis irent precipites sequendo suas uoluptates. »Facti sunt quasi arcus dolosus,« id est, prauus, reflectens in dominum sagittam. Ipsi quippe fortes a Deo et extensi facti fuerant, ut aduersarios hostesque percuterent, sed quos Deus extenderat contra inimicos, ipsi contra suum uersi sunt Dominum, mittentes aduersus eum blasphemie sagittas. »Cadent in gladio principes eorum a furore lingue sue.« Sicut caput malitie fuerunt principes, qui infelicem populum deceperunt, ita nunc ipsi uere primum confundantur propter furorem lingue sue, qui amentes effecti, ausi sunt uitulos aureos uocare deos, ut hoc facerent in terra repromissionis quod didicerant in Aegypto. Nam furor lingue eorum, amentia et blasphemie intelliguntur. »Ista subsannatio eorum in  terre Aegypti,« id est, hoc quod modo faciunt subsannando me et deridendo per culturam idolorum, non est noua res, quia quod fecerunt in Aegypto, et postea in deserto, hoc etiam nunc tenent. Ibi quippe ceperunt idola colere, et usque nunc in eadem perseuerant malitia. Spiritualiter uero per triticum et uinum possumus intelligere mysteria corporis et sanguinis Christi, siue etiam Scripturam sacram, que in locis obscurioribus cibum, in facilioribus autem potum nobis prestat. Super hoc triticum uel uinum heretici corruunt, indigne corpus et sanguinem Domini sumentes, et Scripturam diuinam peruerso intellectu interpretantes. Legentes enim assidue, et meditantes legem ceterasque Scripturas, comedere  simulant, quod male intelligendo ruminant. Et hoc facientes recedunt a Domino, qui docuit eos in Ecclesia, et dedit eis fortitudinem, qua contra aduersarios dimicarent. Ipsi uero cogitant contra Deum malitiam, impiissimas hereses exstruentes, fiuntque similes gentibus, et ad nichilum rediguntur. Et tales uertuntur in arcum dolosum, dum suis sententiis mortem sibi eternam inferunt. Unde principes hereticorum propter insaniam lingue sue, quia Dominum blasphemant, sententia ueri iudicis feriuntur, facientes eadem in falsi nominis Ecclesia, que ante faciebant dum in Aegypto, hoc est, in tenebris morabantur infidelitatis et ignorantie.



CAPUT uIII.

 »In gutture tuo sit tuba.« uox Dei est ad prophetam, cui precipitur ut sic exaltet uocem, quatenus tube sit similis, ut plurimi eum audiant uociferantem, quia plurimi peccauerunt. Denique quid eum exaltata uoce oporteat dicere, statim subiungit, dicens: »Quasi aquila super domum Domini.« Quo in loco aquila appellatur Nabuchodonosor, ueniens aduersus Hierusalem et Dei templum, quod in ea erat situm. Qui aquile comparatur propter nimiam uelocitatem uel rapacitatem, quia imitatus est uolatum aquile raptim festinantis ad predam. Unde Ezechiel parabolice de eo loquitur: Aquila grandis magnarum alarum, longo membrorum ductu uenit ad Libanum. Ipsum quippe Dei templum, super quo prophete precipitur annuntiare aduentum aquile,  Ezechiel appellat Libanum. Unde et Zacarias loquitur, dicens: »Aperi, Libane, portas tuas, et comedatignis cedros tuos.« »Pro eo quod transgressi sunt fedus meum, et legem meam preuaricati sunt.« Et hic uersus ad superiora pertinet, quo precipitur prophete ut excelsa uoce clamet, quia aquila super domum Dei. Et est sensus: Quod tibi dico, o propheta, atque precipio ut in gutture tuo sit tuba, id est magna uoce annunties uenire regem Chaldeorum, non ob aliam causam hoc iubeo, nisi quod transgressi sunt fedus meum faciendo idola, et legem meam preuaricati sunt, qua dixi: »Non facietis uobis deos aureos uel argenteos.«

»Me inuocabunt, Deus meus, cognouimus te, Isrel.« Quando, inquit, captiuitas euenerit, pressi angustia,  necessitate cogente inuocabunt me, poscentes auxilium et misericordiam, et dicent: »Cognouimus te, Isrel,« id est nos qui appellamur Isrel, et seruamus nomen antiquum Iacob, qui tibi placuit, scimus te atque cognoscimus, et propter tui cognitionem quam pre omnibus gentibus habemus, libera nos.

»Proiecit Isrel bonum, inimicus persequetur eum.« Responsio est Dei omnipotentis ad hoc, quod ipsi dixerant: »Cognouimus te, Isrel.« Et est sensus: Quomodo uocamini nomine Isrel, qui interpretatur uir uideus Deum, cum proieceritis bonum, hoc est, Dominum Deum, a quo Iacob appellatus est Isrel? Bonum enim quod proiecerat Isrel. Deus intelligitur,  de quo scriptum est: »Nemo bonus nisi solus Deus.« Proiecit itaque Isrel bonum, hoc est, Deum suum reliquit, et pro nichilo duxit: ideoque cum clamauerit, non exaudiam eum propter falsum nomen Isrel, sed inimicus  persequetur eum, et comprehendet, qui, me rege derelicto, petierunt sibi regem, sicut habent relique gentes. Unde statim subiungit:

»Ipsi regnauerunt, et non ex me: principes exstiterunt, et non cognoui,« Si hoc ad primum regem eorum Saul referre uoluerimus, questio oritur cur Dominus dicat: Ipsi regnauerunt, et non ex me, etc., cum Dominus elegerit eum, et per sortem regem constituerit. Nam et Samuel eo rege constituto dixit: Certe uidetis quem elegit Dominus. Unde et in domo  absconditum prodidit, et auriculam Samuelis ante eius aduentum reuelauit. Sed sciendum quia Deus omnipotens aliquando fieri permittit quod non uult, sicut de ipsius electione factum profecto constat. uidit quippe prona illorum corda ad electionem regis, et ideo permisit fieri secundum quod petebant, contra suam uoluntatem. Quod ex tonitruo et coruscatione facta tempore estiuo contra consuetudinem illius terre, aperte monstratur. Unde et Samuel sciens hoc Deum nolle, predixit eis ius regis, qui durissima seruitute erant ei subiiciendi, ut ad Dominum regem clementissimum reuerterentur. Si autem ad Ieroboam, qui postea decem tribubus prefuit, et ad ceteros principes qui ei in regno successerunt, ista retulerimus, manifeste cognoscimus hoc contra Dei  ordinationem factum. Licet enim Deus propter peccatum Salomonis iratus regnum diuidere uoluerit, tamen contra suam uoluntatem populus Isrel Ieroboam elegit. Debuerat enim iuxta preceptum consulere Deum, an uellet hoc fieri, et sic per sortem eligere regem, non secundum suam uoluntatem. Nam et sepe fiunt necessarie cause, que preteriri nequeunt, sed tamen quia homines non Dei uoluntatem, sed suam in his attendunt, grauiter delinquunt, sicut, uerbi gratia, de Domino Saluatore dicitur, quod oporteat tradi Filium hominis, mori, et sepeliri, et cetera, ac postea infertur: ue illi homini per quem tradendus sit. Neque enim in eius morte nostram Iudas necessitatem, aut Dei considerauit uoluntatem, sed potius suam secutus est cupiditatem. Ideoque quod  Deus ante secula fieri preordinauerat, iste faciens perenni morte damnatus est. Ipsi itaque regnauerunt, et non ex me: principes exstiterunt, et non cognoui, id est non elegi eos, ideoque eos reprobo. Scire autem Dei, eligere est: nescire autem, reprobare. »Aurum suum et argentum suum fecerunt sibi idola ut interirent,« id est, quia his abundabant, neglecto Deo qui hec illis ad ornatum et deliciarum affluentiam dederat, fecerunt sibi idola contra animam suam ut interirent, quia dii quos fecerant, causa mortis et perditionis illis exstiterunt. Spiritualiter ista que de Nabuchodonosor dicuntur, possunt referri ad diabolum, qui in plerisque locis Scripture diuine aquila appellatur. Unde est: Si exaltatus fueris ut aquila, inde detraham te,  dicit Dominus. Hec aquila uenit super hereticorum conciliabula, quia quondam fuerant domus Dei: et ideo quia preuaricati sunt Dei legem, et sine causa inuocant Deum uerbis, a cuius notitia longe distant operibus, qui etiam Deum proiicientes per falsam doctrinam, eligunt sibi reges contra Dei uoluntatem, principes scilicet et auctores peruersorum dogmatum, quod Deus nescit, quia ipsius notitiam non merentur. Qui aurum et argentum, id est quidquid habuerunt in nitore eloquentie uel fulgore spiritualium sensuum, peruerse intelligendo uertunt in idola, que de suo corde finxerunt; et quia hoc fecerunt, idcirco perierunt.

»Proiectus est uitulus tuus, Samaria.« Samaria nomen est ciuitatis et prouincie; ponitur autem hic  Samaria, que metropolis est decem tribuum, pro omnibus ciuitatibus eiusdem regni. Neque enim in Samaria uituli aurei erant, sed potius in Dan et in Bethel, qui  in Samaria comprehenduntur. Unum autem uitulum pro duobus debemus accipere, singularem numerum pro plurali positum agnoscentes, quod sepissime fit in Scripturis. Proiectus est  uitulus tuus, id est destructum est templum idolorum ab Assyriis. Ipsi quoque uituli sunt proiecti, et conflati, atque in captiuitatem delati. Unde protinus subditur, »iratus est furor meus in eis.« Quod uindicatus sum in eis, uel in uitulis scilicet, uel in eis qui eos adorabant. »Usquequo non poterunt emendari?« Ac si diceret: Que ista insania est, me dante locum penitentie, illos ad sanitatem  nolle conuerti? Et exponendo quis fuerit iste uitulus, a cuius sordibus non poterunt emundari, subiungit:

»Quia ex Isrel et ipse est.« Id est, non aliunde uitulum acceperunt, ut alium Sidoniis Baal et Astaroth, Gamos Moabitis, Moloch ab Ammonitis, sed illi et rex illorum Ieroboam fecerunt uitulum. »Artifex fecit illum,« hoc est, Ieroboam malitie inuentor, uel certe artifex quilibet iussus ab illo, unde ostenditur, »quia non est Deus« quem manus format artificis, sed simulacrum. »Quam in aranearum telas erit uitulus Samarie,« id est, sicut tele aranearum uento percusse dissoluuntur et annichilantur, ita uitulus eius redigetur ad nichilum. Unum autem uitulum, sicut et supra, pro duobus posuit.

 »Quia uentum seminabunt, et turbinem metent.« Seminabunt positum est pro eo, quod est seminauerunt, futurum scilicet pro preterito, sicut sepe fit in Scripturis. uentum  seminabunt, hoc est, inania opera facient, idolum fabricantes uacuum penitus omni diuinitate, et idcirco turbinem metent, captiuitatem scilicet, tempestatem, et miseriam. »Culmus stans non est in eis, germen non farinam faciet.« Quando semina iacta corrumpuntur uento, et medullam perdunt interiorem, nequaquam possunt facere stipule ut ex his seminibus tantummodo possit effici farina. Et est sensus: Sicut uento corrupto semina fructum non reddunt, ita in eis fructus boni operis reperiri non potest, nec aliquam  speciem fecunde operationis possunt habere. Unde et subditur: »Quod et si fecerint, alieni comedent eam,« id est, si habere preualuerint aliquam potestatem ad tempus, uel si fecerint aliquod bonum, alieni, hoc est Assyrii, hec omma auferent, ueetiam demones, de quibus Dominus in Euangelio loquitur, quod iacta semina comederint uolucres celi.

»Deuoratus est Isrel,« ab hostibus, qui interfecerunt, uel a demonibus, qui omne bonum illorum abstulerunt. »Nunc factus est in nationibus,« hoc est, factus est similis gentibus idola colentibus. Unde subiungitur, »quasi uas immundum.« uas immundum, quantum pertinet ad litteram, appellat, quo ad suscipienda et proiicienda stercora uti solemus. Tales  ipsi erant stercoribus et sordibus idolorum macuati, facti uas non in honorem, sed potius in contumeliam, ideoque uelut immundi proiecti sunt a Domino: quid enim immundius esse potest demoniaco spiritu? Hec omnia hereticis possunt aptari, qui inania sectantur, et ideo uacui recedent, et in carne seminantes de carne metent turpitudinem corruptionis, in quibus cum uideatur culmus ecclesiastici dogmatis stare, per hoc quod baptizati sunt, quod mysteria corporis Christi celebrant, non faciet farinam, hoc est, non perueniet ad fructum boni operis, quia omnis illorum actio uacua est et nichili. Quod et si fecerint, alieni comedent eam, quia fauoribus hominum elati, omne bonum suum amittent, ideoque in futuro fructu remunerationis carebunt. Qui etiam  ab hostibus, id est demonibus sepissime deuorati, fiunt uas immundum, et similes paganis existunt, etiam nomen Christianitatis amittentes

»Quia ipsi ascenderunt ad Assur,« non sponte pergentes, sed potius inuite captiuitatis malum perferentes. »Onager solitarius sibi Ephraim.« Onager est asinus syluestris, qui non similiter ut oues pascua requirit domestica, sed sponte per diuersa loca uagatur, et solitariam diligit habitationem. Tales facti sunt Iudei recedentes a Deo, pro libito suo per diuersa idola currentes, et uarios deos sibi fabricantes, qui a Deo derelicti, solitarii effecti sunt, de quibus adhuc subditur, »munera dederunt amatoribus suis,« id est Assyriis, quibus quondam in amicitiam iuncti fuerant,  quod factum est temporibus Manahen, uel Osee regis, sicut supra dictum est.

»Sed et cum mercede conduxerunt nationes,« subaudis, in auxilium sibi, quod supra ostensum est, ubi dicitur, quod abierit Ephraim ad Assur, et miserit ad regem ultorem. »Nunc congregabo eos,« subaudis ad pugnam, scilicet ut cuncti pariter ducantur captiui. »Et quiescent paulisper ab onere regis et principum.« Quasi diceret: Hactenus amabant dare aduersariis munera, quos diligebant: nunc autem faciam eos cessare paulisper, ut quandiu transierint in captiuitatem, non soluant stipendia etiam suis regibus et principibus, donec scilicet perueniant in Assyrios, ubi nequaquam ueluti liberi tributa  et stipendia dabunt, sed in ultimam seruitutem redigentur.

»Quia multiplicauit Ephraim altaria ad peccandum, facte sunt ei are in delictum.« Ostendit causam cur patiantur captiuitatem, et desinant paulisper dare munera regibus et principibus, quia scilicet Ephraim, id est Ieroboam, uel certe omnis populus decem tribuum, multiplicauit altaria, in quibus peccatis peccata coniungerent. Ideoque potius peccauerunt, quia non solum in Dan aut in Bethel, sed in montibus et lucis diuersisque locis idola colebant.

Que altaria  uersa sunt ei in delictum, quia quanto plura fuerunt, tanto magis ibi peccauerunt. »Scribam ei multiplices leges meas.« Quia scilicet pro nichilo ducunt legem, quam dederam  eis per Moysen, idola colendo in diuersis locis, cum preceperim ut in Hierusalem unum esset altare, adhibebo ei multiplices leges, quibus corrigantur, sed rursus intendens illorum nequitiam subiungit, quia et ipse leges »que uelut aliene computate sunt.« Quasi diceret: Quia enim contempserunt eam quam ante susceperant, quid prodest ultra alias scribere leges?

»Hostias afferent, immolabunt carnes, et comedent.« Hic ostenditur quod idcirco plura fecerint altaria, ut afferrent hostias et ibi uaria immolarent sacrificia, ubi uentrem suum replerent, non ut Domino placerent. Quamobrem et subiungitur, »et Dominus non suscipiet eas.« Quia uidelicet non ipsi, sed potius demonibus offerebantur. Neque enim Domino,  sed suo uentri immolauerunt eas et gutturi. Omne enim studium suum in hoc habebant, ut ipsi hostias comederent, non ut per eas Domino placerent. Heretici quoque multiplicant sibi altaria, quando ueritatem deserentes, uaria sibi componunt dogmata, non ad placandum Deum, sed ad irritandum. Siquidem altare sancte Ecclesie unum est, licet per diuersa orbis terrarum loca multa construantur altaria, sicut una fides, unum et baptisma secundum Pauli apostoli dogma. Quod dum heretici deserunt, grauius delictum incurrunt. Unde et leges Dei non merentur accipere, quia eas quas acceperant ante, contempserunt, qui unam et ueram Christi corporis hostiam deserentes, uarias immolant  uictimas, pro libito suo comedentes et consecrantes mysteria Christi. Unde quidquid fecerint, eleemosynam scilicet, humilitatem, pudicitiam ceteraque uirtutum opera exhibentes, pro nichilo a Deo ducuntur. Nec aliquid de huiusmodi sacrificiis Dominus suscipiet, quia non Dei, sed suam in his gloriam querunt. »Nunc recordabitur iniquitates eorum, et uisitabit peccata eorum.« Interest aliquid inter iniquitatem et peccatum. Iniquitas enim est quidquid ante diuinam committitur cognitionem. Peccatum uero, quod post legem perpetratur, quod etiam grauius accipitur. Unde est: »Beati quorum remisse sunt iniquitates, et quorum tecta sunt peccata.« Et qui in delictis permanent, iniquitates eorum Dominus recordatur, quas ante legem commiserant, peccata  autem uindicat; idcirco ergo, quia post datam legem peccauerunt isti, dicitur nunc, id est in presenti tempore recordabitur iniquitates eorum, ad ulciscendum scilicet, et peccata pristina uisitabit per flagella et tormentum miserie et captiuitatis. »Ipsi in Aegyptum conuertentur.« Tripliciter hoc intelligi potest. Conuersi quippe sunt in Aegyptum, primum mente deos eorum colendo, deinde auxilium postulando, non confisi in Dei protectione, ad ultimum, cum Deus preceperit eis ne ultra redirent ad Aegyptum, contempto Deo, etiam corpore reuersi sunt in Aegyptum, et habitauerunt ibi.

»Et oblitus est Isrel factoris sui, et edificauit delubra.« Isrelis nomine  omnis populus intelligitur decem tribuum, a maiori  parte nomen pristinum retinens. Qui oblitus cultum Dei sui, in montibus et collibus et sub umbrosis arboribus Baalim et Astaroth aliaque idola coluit, et edificauit ibi delubra, hoc est, templa deorum construxit. »Et Iudas multiplicauit urbes munitas.« Nomine Iude due tribus accipiuntur, Iudas scilicet ac Beniamin, cum tribu sacerdotali. Qui cum uidissent Isrelem a Dei amore recessisse, et uisitata eorum peccata, non sunt conuersi ad Dominum, sed edificauerunt sibi urbes munitas, quibus tuerentur; sed nichil eis profuit, quia sicut historia Regum narrat, quadragesimo anno Ezechie ascendit Sennacherib, et destruxit omnes ciuitates munitas, et cepit eas. Unde subiungitur: »Et mittam ignem in ciuitates eius, et deuorabit edes eius.« Ignis quippe  uocatur Sennacherib, qui ciuitates et edes, hoc est, domos tam publicas quam etiam priuatas destruxit, et igne combussit. Qui si ad hereticos hec ut cetera retulerimus, et iniquitates que eis in baptis mate fuerant dimisse, et noua eis peccata que post baptismum egerunt, imputantur, et uindicta eis redditur, eo quod ad Aegyptum, hoc est ad tenebras infidelitatis, a quibus per confessionem Christi exierant, sint reuersi, obliuiscentes Dei sui, et uaria fingentes delubra, hoc est, falsitatis dogmata. Iudas quoque, id est uir ecclesiasticus, in malis operibus uel in sanctarum Scripturarum interpretatione peruersa, edificat sibi urbes munitas, non auxilio Dei, sed artificis mendacio, dum scripturam male intelligens, testimoniis diuinis suos nititur confirmare errores,  quos Dominus igne sui spiritus succendet, et ad nichilum deducet.



CAPUT IX.

»Noli letari, Isrel, noli exsultare sicut populi, quia fornicatus es a Deo tuo.« Populi nationum ignorantes Dei notitiam, et uaria colentes demonum portenta, letabantur ibi: quod uidentes Isrelite et ipsi quoque ceperunt gaudere in cultura deorum suorum, eo quod similes essent gentibus, putantes se pace frui, ueluti cetere gentes. Idcirco dicitur ei: »Noli letari, Isrel,« quia recessisti a me. Non enim diu pacem  habebis, propter hoc quinimo captiuus duceris, ut peccata tua puniantur, qui  mihi seruitutis censum impendere uolens, factus es sicut populi qui ignorant me, qui etiam in suis diis letantur et gaudent. Noli ergo gaudere, quia fornicatus es a Deo tuo, et noli te putare talem ut sunt cetere gentes, quoniam aliter nesciens Deum, aliter autem punitur recedens a Deo. Seruus autem qui scit uoluntatem domini sui, et non facit eam, uapulabit multum. »Dilexisti mercedem super omnes areas tritici.« Per areas et triticum, abundantiam omnium rerum intelligamus, quibus idem populus fruebatur, que omnia putabat sibi esse data pro mercede, eo quod derelicto Deo ceperit idola colere. Omnia enim que a Deo perceperat, idolis deputabat, quam ob rem iusto Dei iudicio hec omnia eis auferri minantur, cum subditur:

 »Area et torcular non pascet eas,« id est, mittam illis inopiam famis, ut in areis non inueniatur triticum, neque in torcularibus uinum. Quod factum esse constat temporibus Elie et Elisei, quando matres, cogente fame, filiorum suorum cadaueribus pascebantur. »Et uinum mentietur eis,« id est deficiet, nec erit in uineis aut torcularibus, sicut putabant. Dicitur et hereticis ne gaudeant, qui putant se similes esse gentibus, dum ab unitate Ecclesie recedunt, quoniam qui sine lege peccauerunt, sine lege peribunt, qui autem post Dei notitiam recesserint a recta fide, grauius punientur. Qui etiam temporalibus bonis abundantes, area et torculari  non satiantur, quia dum indigne comedunt, perpetuum luctum et  eterna sibi tormenta preparant.

»Non habitabunt in terra Domini.« Non solum penuriam famis patientur in terra, quam a Domino acceperunt, sed etiam in captiuitatem ducentur, nec possunt habitare in terra, quam suis sceleribus polluerunt. »Reuersus est Ephraim in Aegyptum.« Subaudis corde, uel, sicut supra dictum est, deos eorum colendo. Et in Assyriis pollutum comedit.« Sicut enim in terra sua idolothyta comedebant, ita ducti in captiuitatem, in Assyriis sacrificiis demonum uescebantur: que dum idolis offerebantur, polluta fiebant.

»Non libabunt Domino uinum,« sed demonibus, »et non placebunt ei.« Neque enim ipsi in Chaldea positi Domino uinum libare poterant, non habentes  templum uel altare, in quo hec facerent. »Sacrificia eorum quasi panis lugentium. Omnes qui comedunt eum, contaminabuntur.« Apud Iudeos cum pro mortuo sacrificium offerebatur, quisquis inde comedisset, immundus fiebat et ipse, et sacrificium quod oblatum fuerat. Ipsum quippe sacrificium uocatur panis lugentium, propter hoc uidelicet, quia pro mortuo erat oblatum, in cuius morte lugebant parentes. Aliter: Mos apud Iudeos fuit, mortuum per septem dies deflere. Quandiu autem hoc agebatur lamentum, quidquid in domo mortui per septem dies quibus eum deflebant, fiebat, immundum erat. Et quisquis ex eadem domo comedisset, uel aliquid tangeret, immundus fiebat. Unde et aliorsum  comedebant usque ad septimum diem. Prima quippe die flebant mortuum, adhuc in eadem domo iacentem. Post cuius sepulturam feretrum in medio ponebatur, et quasi presente mortuo lamentabantur. Secundum hanc itaque consuetudinem dicit propheta: »Sacrificia eorum quasi panis lugentium,« etc. Et est sensus: Sicuti ea que in domo mortui erant, immunda fiebant septem diebus quibus lugebant mortuum, quisquis inde comedisset aut bibisset immundus fiebat, sic illorum sacrificia, qui idolis immolant, immunda sunt, tam ipsa quam qui ea offerunt uel comedunt. »Quia panis eorum anime ipsorum,« subaudis preparatur, id est, ad hoc offerunt panem et cetera idolis, ut inde satientur et gaudeant in presenti uita. Anima hic pro uita presenti  ponitur, sicut solet fieri in diuino eloquio, unde est, Qui amat animam suam, perdet eam. »Non intrabit in domum Domini.« Quia uidelicet non Domino offertur, sed demonibus. Sciendum autem quia panis pro omni cibo et sacrificio ponitur. De hereticis facilis est intellectus, qui non habitant in domo Domini, hoc est, in Ecclesia fidelium, que propter soliditatem fidei sepe terra appellatur. Hinc Ioannes dicit: »Ex nobis exierunt, sed non erant ex nobis.« Et reuertentur in Aegyptum, opera infidelium imitantes. Unde et inter Assyrios polluta comedunt, dum in societate demonum uoluptatibus suis satiantur, nec libant Domino uinum, quia spiritualiter non letantur in ipso. Unde non placebunt ei, sed quecunque fecerint, immunda reputabuntur. Nec in  domum Domini intrare poterunt, quia omne quod faciunt uertetur in luctum: quia ad hoc bona operantur, ut uerba predicationis, que panis appellantur, suis auditoribus impendant, ut in presenti gaudeant, exspoliantes domos uiduarum sua deceptione, que comedentes contaminantur: quia qui doctrinam hereticorum suscipiunt, immundi fiunt. Hereticorum enim conciliabula non domus Dei sunt, sed spelunca latronum appellantur.

»Quid facietis in die solemni, in die festiuitatis Domini?« Diem solemnem uel festiuitatis Domini, debemus intelligere uel captiuitatis tempus et miseriarum, quo uindictam de suis inimicis et hostibus exercuit. Licet enim omnes dies Domini sint, illa tamen proprie eius esse dicitur, que uindictam reddere  cogitur. Cum uenerit, inquit, dies captiuitatis, et seuissimus hostis ingruerit, que in ea solemnitas est, quam ego habeo placabilem, quia me uindicat de meis hostibus, et iniurie ponit modum, quid facietis? Respondete. Illis tacentibus sibi ipse respondet, imo quid sint facturi, diuinis oculis intuetur. Unde subiungitur: »Ecce enim profecti sunt a uastitate.« Quo in loco preteritum pro futuro ponitur, usitato more sacre Scripture. Profecti sunt scilicet, pro eo quod est proficiscentur, quia miseria et uastitate prementibus Assyriis atque Chaldeis, captosque ligare cupientibus, fugient ad Aegyptum, ut possint euadere manus hostium. Unde et subditur: »Aegyptus congregabit eos, Memphis sepeliet eos.« Quod de  reliquis duarum tribuum est accipiendum, que interfecit Godaliam cum Ieremia contra Domini preceptum, fugientes Chaldeos ingressi sunt Aegyptum, ubi postea interempti sunt a Nabuchodonosor, sicut liber ipsius prophete testatur. Memphis autem, cuius habitatores sepelierunt Iudeos ibi interemptos, ciuitas erat metropolis Aegypti ante Alexandriam. »Desiderabile argentum eorum, urtica hereditabit et lappa in tabernaculis eorum.« Hec uerba longam significant uastitatem, quia ubi erant quondam Domus pulcherrime, ibi orte sunt lappe atque urtice. Nam per argentum illud intelligitur, quod argento emitur, uille uidelicet atque agri, quos diuturna uastitas redegit in solitudinem. Dicitur et hereticis: Cum uenerit dies festiuitatis Domini, hoc est, dies  iudicii, quando uitam suis redditurus est amicis, quid facietis? Ecce enim uastati estis ab hostibus, id est demonibus, qui uos omnibus exspoliauerunt uirtutibus, imitati estis opera infidelium, et ceteris estis nationibus similes. Propter hoc ibi sepeliet uos Memphis, que interpretatur ex ore, quia iuxta sententias et blasphemias oris uestri damnabimini, et quod locuti estis in suppliciis sentietis. Tuncque desiderabile argenti, id est, quidquid habuistis in nitore eloquentie et falsis dogmatibus urtica hereditabit, hoc est, perpetuum incendium possidebit, quod uos eterno ardore consumet. Et erit lappa in tabernaculis suis, hoc est, conscientia peccatorum et pristine conuersationis, et cure huiusmodi uos torquebunt.

 »uenerunt dies uisitationis, uenerunt dies retributionis.« uisitatio in hoc loco pro afflictione et tormento ponitur. Alibi ponitur in bono, ut est: »uisitauit nos oriens ex alto.« »uenerunt  dies uisitationis,« de quibus supra dixerat: »Quid facietis in die solemni et festiuitatis Domini?« uenerunt dies retributionis, ut qualia fecerunt, talia recipiant. »Scito te, Isrel, stultum prophetam, insanum, uirum spiritualem.« Populus Isreliticus ueros Dei prophetas, insanos appellabat. Unde legimus quod dixerunt principes in Ramoth Galaad ad Hieu: »Quid dixit tibi insanus iste?« quibus ille ait: »Nostis hominem, et quid locutus sit.« Dicitur ergo: O Isrel, nunc tua uerba cognosce, qui prophetam tibi uera dicentem et Spiritu sancto prophetantem, stultum et insanum  uocabas. Scito itaque te stultum, hoc est, sine intellectu, et eum quem uocabas prophetam insanum, qui mea uerba despexisti, et putabas te esse uirum spiritualem, et profutura tibi estimabas te uidere per Spiritum sanctum. Aliter: Scito te, Isrel, stultum prophetam, quia tibi promittebas pacem, et non uenit iuxta tuam falsam estimationem; scito te etiam prophetam esse insanum, qui mea uerba despexisti, et putabas te esse uirum spiritualem, et profutura tibi estimabas te uidere per spiritum. »Propter multitudinem iniquitatis tue et multitudinem amentie.« Id est, propter innumera peccata multam etiam incurristi amentiam, ut proprium amittens intellectum, nescires quid ageres. Unde nec ea que  tibi futura erant aduersa uidere potuisti, nec eos qui per Spiritum sanctum edocti erant, et tibi ea predicabant audisti, quos insuper insanos et amentes uocasti. Dies quoque ultionis ueniet reprobis, quando Domino ueniente ad iudicium, uisitabuntur ad penam, et reddetur eis prout gesserant, qui dum uiuerent, Isrelitas  se esse fatebantur, quod non erant, non cognoscentes suam stultitiam, dicentes Dei Filium facturam, Spiritum sanctum negantes; et rursum, alium Deum bonum, alium mundi asserentes creatorem, quorum insania multiplex est, quia et iniquitates quamplurime.

»Speculator Ephraim cum Deo meo, propheta laqueus ruine factus est super omnes uias eius.« uox  prophete: Speculator Ephraim, subaudis est, cum Deo meo, id est ad hoc a Deo meo constitutus est speculator Ieroboam, qui nomine Ephraim intelligitur, ut ipse et eius sequaces reges speculatores essent populi Dei, et eis bona prouiderent, ac secundum Dei uoluntatem regerent atque instruerent eos. Speculatores quippe appellabantur rectores et prophete ipsius populi. Unde et dicitur Ezechieli: »Speculatorem dedi te domui Isrel.« Ita ergo Ieroboam quasi speculator et quasi propheta datus est populo cum sequacibus suis, ut populum corrigerent delinquentem, et ad rectum iter reuocarent. Sed qui eos erudire debuerat, factus est laqueus ruine in omnibus suis actionibus, quia per potentiam et prauam suasionem fecit eos idola colere: et qui debuerat  esse propheta ut populo Dei culturam ostenderet, docuit eos idololatriam. Unde hic subditur: »Insania« hoc est, idolum »in domo Dei eius,« id est, in Bethel, ubi antea fuerat domus Dei. Ibi quippe uitulum aureum adorandum constituit.

»Profunde peccauerunt, sicut in diebus Gabaa.« Hic reducit propheta ad memoriam scelus filiorum Isrel, quod quondam gestum est in Gabaa, quando uxorem Leuite reuertentis de Bethleem illicito necauere concubitu, sicque in impietatis barathrum suo tempore Isrelitas dicit demersos, ut uincant scelus quod olim fuerat in Gabaa perpetratum. Possumus et dies Gabaa accipere tempus, quando pro Deo ibi elegerunt regem Saul de urbe Gabaa. Potius enim isti peccauerunt, quoniam illi tantummodo  Deum reliquerunt eligendo sibi regem hominem qui eis dominaretur: isti autem et regem sibi elegerunt, Ieroboam uidelicet filium Nabath contra Dei uoluntatem; insuper a Deo recesserunt, uitulos quos ipse fecerat adorando. »Recordabitur iniquitates eorum,« subaudis, quas nunc putabatur esse oblitus, »et uisitabit peccata eorum,« subaudis per captiuitatem in mortem. Deus enim aliquando obliuionem non patitur, sed tunc recordari dicitur, quando uindictam peccatoribus reddere cognoscitur. Possunt et hec referri ad eos qui prepositi fuerant Ecclesie, id est episcopi et presbyteri. Sed ipsi peruersam doctrinam docendo, facti sunt aliis laqueus perditionis.

 »Quasi uias [Al. uuas] in deserto inueni Isrel, quasi prima poma ficulnee.« Id est, cum omnes gentes deserte essent a Deo, cuius notitiam non habebant, inueni populum Isrel, quasi uiam in solitudine, et sicut auide noui fructus inuenti comeduntur, sic omnibus gentibus relictis in deserto, huiusmodi elegi eos. Hoc est enim quod subiungit, »quasi prima poma ficulnee,« subaudis que delectabilis est et cum amore colligitur. »In cacumine eius uidi patres eorum.« Hoc est, in initio ipsius populi gratia misericordie mee elegi Abraham, Isaac, et Iacob, quia mihi placuerunt, adherentes fide et bonis operibus. uidere quippe Dei, misereri est. »Ipsi autem intrauerunt ad Beelphegor,« id est idolum Moabitarum, »et abalienati  sunt« id est, recesserunt. »In profusione,« subaudis sui, »et facti sunt abominabiles,« hoc est, abiectione digni. »Sicut ea que dilexerunt,« iuxta illud quod scriptum est in psalmo: »Similes illis fiant qui faciunt ea, et omnes qui confidunt in eis,« ut non solum idololatre. sed etiam ipsa idola nuncupentur. Ut autem ad fidelem populum ista referamus, in deserto huius seculi, id est cum omnis mundus teneretur in peccato, et gentes ignorarent Deum, primum in apostolis et apostolicis uiris inuenit Dominus populum Christianum mente Deum uidentem, et dulcissimis eorum satiatus est fructibus. Sed heretici qui sibi nomen Christianitatis usurpant, intrauerunt ad Beelphegor, seruientes libidini. Difficile est enim, ut beatus Hieronymus dicit,  hereticum reperire, qui diligat castitatem, licet eam soleat ore preferre, quia aliud loquitur labiis, allud seruat conscientia, et implet opere. Unde et abominabiles existunt, facti immundi, sicut ea que dilexerunt.

»Ephraim quasi auis auolauit.« Hoc est, populus decem tribuum uelociter terram propriam amittens, abiit in captiuitatem. Auem autem appellauit eum propheta, ut uelocem in Babylonem transitum demonstraret. »Gloria eorum a partu et ab utero et a conceptu,« subaudis auolauit. Gloriabatur populus decem tribuum in multitudine filiorum et multitudine exercituum, et in eo se maiorem arbitratus est Iuda fratre suo, quia ipse decem tribubus, ille duobus prefuit. Habebant ergo plurimos filios, quibus gloriabatur,  qui omnes captiui ducti sunt, aut etiam interfecti, et auolauit, hoc est, subito omnis eorum gloriatio qua in filiis gloriabantur, recessit. Unde et subditur:

»Quod et si enutrierint filios suos, absque liberis eos faciam in hominibus,« id est, si multitudinem liberorum congregauerint, et licentiam nutriendi habuerint, nichil eis proderit, quia tradentur neci, et faciam ut non glorientur in eis, quia uidebunt illos interfici, et ab hostibus captiuari, ceterisque nationibus in propagine filiorum letantibus, ipsi erunt absque liberis. »Sed et ue eis, cum recessero ab eis.« Quia enim ipsi recesserunt a me, et ego recedam ab eis, tuncque sentient ue, hoc est damnationem eternam, cum omne meum perdiderint auxilium.

 »Ephraim ut uidi, Tyrus erat fundata in pulchritudine.« Tyrus ciuitas erat nobilis et multarum diuitiarum, in medio maris sita, et dicebatur emporium, eo quod omnes ibi inuenirentur diuitie ad emendum, plurimisque ciuibus abundabat. Quapropter Ephraim, id est decem tribus superbientes in multitudine diuitiarum et populorum similem se Tyro putauit, fundata in pulchritudine, id est in honore et decore multarum diuitiarum. Et est sensus: Tam pulcher erat  Ephraim, qui nunc desertus est, et sic uallabatur Dei auxilio, ut Tyrus qui mari cingitur, et procellas ac turbines uentorum contemnit: et sicut Tyrus undas aduersum se insurgentes non curat, sic illi Dei protecti auxilio pro nichilo ducebant omnes aduersum se  insurgentes. »Ephraim adducet ad interfectorem filios suos.« Interfectorem intelligamus Azelem regem Syrie, qui Samariam longo tempore obsedit, quousque fame cogente ad eum exirent arbitrantes sibi utilius cum gladio subito perire, quam longa inedia. Tropologice heretici intelliguntur Ephraim, que ueluti instabiles et lasciui de Ecclesia recedunt, et gloriantur in multitudine filiorum, quos per prauum dogma sibi generant, quibusque Dominus comminatur, etiamsi enutriti fuerint puniendos, quoniam ex fornicatione sunt geniti, ideo et patres absque liberis redduntur, dum simul discipuli cum prauis pereunt magistris, de quibus et subditur: »ue eis cum recessero ab eis.« Simulque replicat qualis fuerit Ephraim, quando  erat in Ecclesia  inter seculi huius tentationem, quasi Tyrus tundebatur marinis fluctibus, et tamen nichil aduersi poterat sustinere, quia habebat fundamentum Christum, super quod domus edificata non potest euerti. Nunc autem filios suos educit ad interfectorem, hoc est, ad diabolum, qui eternaliter animas prauas iugulat. Et pulchre dixit, »educit,« id est, de Ecclesia facit extrahi foras. Moraliter filios Ephraim possumus dicere cogitationes pessimas, et contraria dogmata ueritati, que omnia Dominus interficit, nec peccatores tales liberos habere patitur, quas eternaliter derelinquens, cum suis prauis dogmatibus et iniquis cogitationibus punit. Unde est: In illa die peribunt omnes cogitationes eorum.

»Da eis, Domine. Quid dabis eis? Da eis uuluam  sine liberis et ubera arentia.« Ne his que Deus pro benedictione dedit male utamur, et in contrario queque ab eo data sunt conuertamur, expedit ut auferantur a nobis. Denique cum nobis lingua data sit ad Deum laudandum, et que bona sunt loquenda, si quis ea abutatur in blasphemiam, contra hunc Psalmista deprecatur: »Muta fiant labia dolosa,« etc. Quia ergo Ephraim gloriabatur in utero et in conceptu et partu, et in populorum multitudine, pro quibus elatus in superbiam tumebat, cum potius deberet humiliari et Deo gratias agere, qui eos multiplicauerat, loquitur propheta ad Dominum, dicens: »Da eis, Domine,« sibique ipsi respondet. »Quid dabis eis?« Et statim imprecando et prouocando Deum  aduersus illos, subinfert: Da eis uuluam sterilem et ubera arentia, ne scilicet habeant causas superbie, et in quo gloriari solent, in hoc confundantur. Superbia enim in eis erat multitudo filiorum, ideoque ait: Da eis uuluam sterilem, ne scilicet generent filios, et da ubera arentia, ut, etiamsi genuerint, non habeant unde eos lactare possint.

»Omnes nequitie eorum in Galgal, quia ibi exosos habui eos.« In Galgal Saul unctus est in regem, Samuele iram Dei populo nuntiante. Ibi  exosos habui eos, quia regem hominem ibi postulantes, a meo imperio recesserunt. Aliter: Legimus in libro Iesu Naue, quod in Galgal populus Isreliticus secundo fuerit circumcisus, ubi etiam postea quasi causa religionis primum ceperunt colere idola, in  quorum cultura omnia scelera commiserunt. uerum quia Galgal reuelatio, siue uolutabrum interpretatur, bene nequitie hereticorum in Galgal esse dicuntur, eo quod manifestanda opera eorum, ipsique sint ad inferos deuoluendi. Ipsi enim ueraciter odio digni sunt, quia contra Deum mendacia loquuntur.

»Propter malitiam adinuentionum eorum.« Id est, propter idolorum culturam, quam ipsi malitiose aduersum me inuenerunt, »de domo mea eiiciam eos,« id est, de Bethel, que domus Dei dicitur. Siue etiam domum Domini possumus intelligere celum, de quo eiecti sunt: quia deficientes corpore, in anima quoque eternaliter pereunt.

»Non addam ut diligam eos.« Perspicuum est, quod non addiderit Dominus ut ultra eos diligeret,  unde usque hodie in captiuitate permanserunt. »Omnes principes eorum recedentes,« subaudis sunt. Principes in hoc loco debemus intelligere reges decem tribuum, qui omnes a Deo per idololatriam recesserunt, nullusque ex eis ad Deum toto corde conuersus est. Possumus hec omnia referre ad Christi tempora, et intelligere de duabus tribubus, que in aduentu eius eiecte sunt de domo Dei, ne saluarentur, ut Isrel, id est, ut populus Christianus saluaretur. Hinc in Euangelio legimus quod fecerit Dominus flagellum de funiculis, et eiecerit eos de templo, quia domum Patris eius fecerunt domum negotiationis.

»Percussus est Ephraim,« a Deo, qui tradidit eos hostibus, »radix illorum exsiccata est, fructum nequaquam  facient.« Metaphoram sumit ab arbore, cuius si radices aruerint, fructum ferre non poterit: et si paululum fecerit, statim in ipso flore siccabitur. Quam autem Isrelitarum radicem debemus intelligere, nisi bonos patres, ex quibus illi carnis sumpserunt originem? Et tamen quia noluerunt eorum fidem tenere, atque exempla imitari, exsiccata est radix illorum per hoc, quod illis subuenire non potuerunt, ut ab imminenti malo eos liberarent: uel certe radicem Deum debemus accipere omnipotentem, in quo fuerant fundati, quique eos ut omnes populos creauerat, protegebat, et crescere faciebat. Hec ergo radix in illis exsiccata est, quia iam non eos protegit atque defendit. Unde subditur: Fructum  nequaquam facient, id est, filios non generabunt, uel bona opera non habebunt. »Quod et si genuerint, interficiam amantissima uteri eorum.« Id est, si contigerit eos habere filios contra meam uoluntatem, nichil eis proderit, quia interficiam natos eorum, quos admodum diligunt. Hoc est enim quod supra ait: Quod si enutrierint filios, absque liberis eos faciam.

»Abiiciet eos Deus meus, quia non audierunt eum, et erunt uagi in nationibus.« uarias culturas per diuersa loca sequendo, quia noluerunt esse solidi in unius ueri ueneratione Dei. Possumus hoc generaliter intelligere de omnibus Iudeis, quorum quia principes a Domino recesserunt, mouentes populum ut eum ad mortem expeterent, eiecit eos de domo  sua, et non addit ut diligat eos. Quorum radix percussa exsiccata est, quia cordis intelligentiam perdiderunt, nec sano sensu Scripturam sacram intelligunt, ideoque fructum bone operationis non faciunt. Quod et si fecerint, id est, si uisi fuerint Scripturam sanctam legemque meditari, et quasi amantissimos filios aliquid scientie et doctrine de suo protulerint, aduersante Domino succidentur. Abiecit enim eos Deus omnium prophetarum, quia non audierunt eum, et uagi erant in nationibus, non habentes altare, non edem, non ciuitatem propriam. Unde et Dauid in psalmo: Non occidas eos nequando obliuiscantur populi mei, disperge illos. etc.



CAPUT X.

 »uitis frondosa Isrel,« subaudis fuit in sanctis, quando abundauit bonis operibus. Unde est: uinea Domini sabaoth domus Isrel est. »Fructus adequatus est ei.« Bonas enim propagines habens et flagella fructifera, multos botros attulit, et uuarum fecunditas ramorum magnitudinem cequauit. Quia secundum multitudinem populorum abundauit bonis operibus, in patriarchis, prophetis et ceteris bonis uiris. Alia translatio habet: uitis aquosa Isrel, quod in malam partem intelligimus, quia uidelicet aquosa uitis, si a uinitore non fuerit putata, tota in frondibus crescit, et humorem quem debuerat in uina mutare, uana frondium et foliorum ambitione disperdit, et istiusmodi uitis damnosa est agricolis. Talis fuit Isrel, crescens in multitudine populorum,  et non reddens fructum agricole Deo, quia cum debuisset facere uuas, fecit labruscas. De quibus scriptum est: »uinea Sodomorum uinea eorum.« Laborem enim suum non in bonis operibus, sed in abundantia foliorum occupauerunt. »Secundum multitudinem fructus sui multiplicauit sibi altaria.« Id est, quot fuerunt homines, tot habuerunt altaria: que enim prius fuerat abundans bonis operibus, postea abundantiam fructuum uertit in offensam multitudinem, ut quanto plures haberet populos, tanto plura edificaret altaria. Unde subdit, »Iuxta ubertatem terre sue exuberauit simulacris,« id est, secundum quod terra illorum pre omnibus terris fuit uberrima, sic pre omnibus gentibus fecerunt  ibi simulacra, id est imagines mortuorum hominum aut animalium, intantum ut etiam abundantiam terre nimietas uinceret idolorum. Sic et heretici, dum essent in Ecclesia plantati, uocabantur uinea Domini, et afferebant uberrimos fructus: postea uero recedentes a bono altari, id est ab unitate fidei, plures erroris sui aras exstruxerunt, et iuxta ubertatem terre sue, id est iuxta acumen sensus et uim ardentis ingenii, exuberauerunt simulacris. Ex profundissimo enim sensu reges et populi uitulos aureos adorauerunt, et habuerunt in impietate consensum, quem preuenit captiuitas. Extremus enim rex decem tribuum fuit Osee, de quo scriptum est quod fecerit quidem malum in conspectu Domini, sed non sicut reges qui fuerunt ante eum;  quia permisit eos  ire in templum Domini, quod erat in Hierosolymis. Sed quia data sibi licentia noluerunt ire in Hierusalem, nono anno Osee uenit Salmanasar, rex Assyriorum, et cepit populum Isrel, duxitque in Assyrios, et habitare fecit iuxta flumen Gozan, in ciuitatibus Medorum. Queri autem potest cur sub pessimis regibus capti non fuerint, sed sub eo qui ceperat ex parte aliqua ad meliora conuerti? Ad quod dicendum, quod sub aliis regibus excusabat se populus, et dicebat: Regum paremus imperiis, nec possumus resistere tyrannidi, ideoque colimus uitulos quos adorare compellimur, et ad templum Domini ascendere non possumus. In diebus autem Osee, ab eodem rege preceptum est, ne tanto studio colerentur uituli, sed qui uellet ire  in Hierusalem, et in templo sacrificaret. Huic enim sententie contradixit populus, et hoc est quod nunc dicit:

»Diuisum est cor eorum,« id est uoluntas et sensus regis et populi. Ideoque nunc ait, iam nulla excusatione remanente, »nunc interibunt« et tradentur eterne captiuitati. Statim enim ut populus dissensit a rege, uenit interitus et captiuitas, quam Osee propheta non solum predixit, ut dictum est, sed etiam uidit, uisamque defleuit. Ideoque ait: »Nunc,« id est in presenti tempore, »ipse confringet simulacra eorum, depopulabitur aras eorum.« De Deo hoc dicitur omnipotente, non quod ipse hoc fecerit propria manu, sed quod per Assyrios uoluntas eius impleta sit, in quibus depopulabitur, id est deuastabit  et destruet aras eorum. Hereticorum sensus inter se diuisus est, dum uarie de Christo sentiunt, ideoque interibunt, id est perpetuo damnabuntur supplicio, dum ipse, id est Deus omnipotens, simulacra et aras, id est uaria dogmata, que ipsi de corde suo finxerunt, depopulatus fuerit.

»Quia nunc dicent.« Nunc positum est pro eo, quod est tunc, nono uidelicet anno, cum captus fuerit Osee a Salmanasar, qui et ipse est Sennacherib, et positus in carcere. Et postquam confregerit Dominus simulacra Isrel, dicent: »Non est rex nobis.« Qui nos uidelicet defendat, quia uidelicet rex et omnes principes nostri capti et interfecti sunt. Denique causam exponendo, cur rex et principes ab  eis sint ablati, subiungunt dicentes: »Non enim timuimus Dominum.« Acsi dicerent: Ideo perdidimus regem hominem qui nos defendere debebat, quia non timuimus regem uerum Deum. »Et rex quid faciet nobis?« Sensus est: Si habuissemus hominem regem, quid faceret nobis? Id est quomodo nos defendere posset, cum Deus omnipotens sit nobis offensus, cuius uoluntati nemo resistere potest? Quasi dicerent: Nihil nobis prodesset si habuissemus regem.

»Loquimini uerba uisionis inutilis.« uox prophete sermo est Dei deridentis eos qui sibi pacem et prosperitatem pollicebantur uenturam. Loquimini  uerba uisionis inutilis, id est promittite uobis prospera, et somniate somnia diuersa, que uobis cuncta salubria euenire pronuntient,  sicut hactenus fecistis. Omnia que uobis prospera uidebantur, in contrarium sunt uersa. Unde subditur: »et ferietis fedus,« non cum Deo, sed potius cum mendacio, dicentes: Pax erit nobis. »Et germinabit quasi amaritudo iudicium,« id est ipsum mendacium in quo confiditis, non pacatissimos fructus uobis procreabit, quibus satiari possitis, sed uim amaritudinis, captiuitatis scilicet, atque interfectionis. »Super sulcos agri,« id est super terrena corda uestra, de quibus malos fructus protulistis, secundum illud: »De corde exeunt cogitationes male.« Discipuli quoque hereticorum, cum fuerint eorum contrita mendacia, sero dicent: Non habemus regem, id est magistros, qui nobis prius imperauerant, et quibus decipientibus, Deum non timuimus.  Et rex quid faciet nobis? Acsi dicerent: Quid nobis profuit eos sequi, quorum in necessitate non sentimus auxilium? Hec dicent, querentes aliquas excusationes, ut non per se, sed per doctores suos errasse uideantur. Unde et uerba, et uisiones hereticorum inutiles sunt. Et ferient fedus nequaquam cum Deo, sed cum amaritudinis iudicio. De hoc iudicio Dominus in Euangelio, quod quidam recipiant amplius iudicium, quia cum dies iudicii aduenerit, qui in sulcos agri cordis seminauerint mendacium, metent damnationem; et qui seminauerint in lacrymis, in gaudio metent. Sequitur:

»uaccas Bethauen coluerunt habitatores Samarie.« Bethauen ipsa est Bethel, et interpretatur domus idoli, in qua posuit Ieroboam uitulum aureum  quem fecerat, uaccas enim ipsos uitulos uocat irrisorie. Quasi diceret: Ad tantam enim miseriam deuenit Isrel, ut non solum uitulos, sed etiam uaccas adoraret. Porro habitatores Samarie, omnes intelliguntur habitatores decem tribuum, quarum metropolis erat eadem ciuitas. »Quia luxit super eum populus eius.« Ut ostenderet per uaccas Bethauen, uitulum debere intelligi qui erat in Bethel; non intulit: Luxit super eos populus, sed super eo. Populus autem eius dicitur, quia ipsum uitulum aureum colebat, qui tunc utique luxit, quando  in munere delatus est regi ultori. »Et editui,« id est sacerdotes »eius super eum exsultauerunt,« eo quod fraus eius non est deprehensa:  qui  pro uitulis aureis fecerunt eneos et deauratos, in eodem reposuerunt loco. Cum igitur tempore necessitatis lugeret populus, eo quod etiam ipsi uituli a rege Isrel Sennacherib essent direpti, exsultabant sacerdotes quod fraus illorum non posset argui et deprehendi. »In gloria eius.« Gloria eius, id est populi, appellatur ipse uitulus, in quo gloriabantur, eo quod aureos haberent uitulos. »Quia migrabit ab eo.« Ostendit quare exsultauerint in gloria populi, quia migrauit  ab eo, id est a populo: unde subditur:

»Siquidem et ipse in Assur delatus est munus regi ultori.« Sennacherib ipse est ultor, quia uindicauit Dei iniuriam aduersus eos qui idola colebant pro Deo. Nota quod ipse dicit miseriam, et damnationem  populi exprimens, quia quod carius habere uidebantur etiam in munere dederunt. »Confusio Ephraim capiet eum, et confundetur Isrel in uoluntate sua.« Legimus in Regum uolumine Manahem regem Isrel, Phul regi Assyriorum, misisse mille talenta argenti, ut esset manus eius cum eo, id est ut ei preberet auxilium. Inter que nonnulli arbitrantur etiam uitulos, quos putabant aureos, esse directos. Deprehensa autem fraus deauratorum uitulorum, regi Isrel litteris indicatur, et unde eum placabilem sibi reddere uolebant, inde offendunt, atque aduersum se concitant, quibus munera miserant, estimantes non furto sacerdotum, sed fraude regis atque consilio hoc esse peractum. Cognoscens enim ereos esse uitulos, iratus est ualde, estimans  eos sibi uoluisse illudere. Quam ob causam et ueniens debellauit eos. Ideoque dicitur: »Confusio  Ephraim capiet eum, et confundetur, id est erubescet, Isrel in uoluntate sua,« hoc est, in consilio quo auxilium petiit ab alienigena.

»Transire fecit Samaria regem suum, quasi spumam super faciem aque,« id est, sicut spuma et bulla aque cito soluitur, sic regnum decem tribuum uelociter finietur. Dictum est enim supra quod Osee uoluerit et iusserit, ut reuerterentur ad templum Domini; sed quia eum noluerunt audire ipsi habitatores, fecerunt eum perire, sicuti transit et perit spuma aque tempore pluuie uel siccitatis. »Et disperdentur excelsa idoli.« De quibus sepe in libris Regum dicitur: uerumtamen populus immolabat  in excelsis. Quid autem sint ipsa excelsa idoli, aperitur cum subditur: »Peccatum Isrel,« subaudis, fuerunt excelsa eadem. ualde enim deliquerunt, quando in montibus et lucis ceterisque amenis locis, idola coluerunt, relicto Dei templo. »Lappa et tribulus ascendet super aras eorum.« Signum est ultime solitudinis, dum lappa et tribulus in tabernaculis eorum ascenderunt propter longam desolationem. »Et dicent montibus: Cadite super nos: et collibus: Operite nos.« Hoc non solum ad captiuitatem decem tribuum, sed etiam generaliter ad tempora Romanorum et ad totum populum Iudeorum referre possumus. Quod etiam Dominus manifestat, qui ait in Euangelio: Filie Hierusalem, nolite flere  super me, sed super uos ipsas flete. uel etiam in die iudicii dicent sanctis, qui propter culmina uirtutum montes dicuntur: »Cadite super nos,« id est uestris precibus operite mala nostra; etiam ad litteram designatur terror nimius peccatorum, qui imminente die iudicii, si possent, optarent effugere posse Dei presentiam et interire temporaliter quam perire eternaliter.

»Ex diebus Gabaa peccauit Isrel,« id est, ex eo die quo illicito concubitu uxorem Leuite turpiter atque crudeliter interfecit Beniamin in urbe Gabaa, peccauit mihi populus, Isrel uel etiam ex eo quo Deum, ne principatum haberet super eos, expellentes, elegerunt Saul in regem. »Ibi steterunt,« id est in ipsis peccatis perseuerauerunt. »Non comprehendet  eos in Gabaa prelium super filios iniquitatis,« id est non ideo perierunt in Gabaa prelio, quia consurrexerunt contra filios iniquitatis, id est contra Beniamin, et deleuerunt eam, sed quia hominem sunt ulti, Dei uero iniuriam non uindicauerunt, permittentes idolum in domo Michee. Debuerant enim primum Dei exercere uindictam, subuertentes Micheam et domum eius, et idolum ad nichilum redigentes, et postea uindicare Leuite iniuriam. Quia ergo ulti sunt hominem, non Deum, et hoc ipsum causa hominis plus fecerunt quam Dei, et insuper sacrilegium in Deum suum uindicare noluerunt, comprehendet eos prelium.

»Iuxta desiderium meum corripiam eos,« id est tradam eos hostibus secundum uoluntatem meam.  »Et congregabuntur super eos populi,« Assyriorum uidelicet multitudines. »Cum corripientur propter duas iniquitates suas.« Duas iniquitates possumus intelligere hoc, quod hominem uindicauerunt, Dei negligentes iniuriam. Siue duas iniquitates fecerunt, quia primum peccauerunt in idolis Michee, secundo in uitulis Ieroboam, uel certe duas iniquitates, duos intelligere uitulos Samarie, unum in Dan, alterum in Bethel. uel certe duas iniquitates perpetrarunt, quia Deum deserentes, idola coluerunt. De his duabus iniquitatibus Ieremias ait: »Me dereliquerunt fontem aque uiue, et foderunt sibi lacus qui continere non possunt aquas.« He due iniquitates contra duo Decalogi erupere precepta, in quibus dicitur: Ego sum  Dominus Deus tuus: et non erunt tibi dii alieni coram me.

»Ephraim uitula docta diligere trituram.« Consuetudo hic terre promissionis tangitur, ubi uitule cum ceteris animalibus fruges terere consueuerunt. Cum autem grauissimo labore fatigantur, solent prodire ab area, iterum autem diligentes aream, eo quod fruges in ea comedant , sponte ad aream redeunt. Igitur Ephraim similis est uacce uel uitule, quia didicit aream terere, et non solum didicit, uerum etiam annua consuetudine cepit amare quod docta est, licet trituratio laborem inferat: sic et populus Isreliticus, licet frequenter affligeretur, et multa  aduersa pateretur propter idololatriam, tamen uoluntates suas et ingluuiem uentris sequi desiderans, ultro ad idola reuertebatur. Moraliter hoc possumus referre ad illos qui ex seculari habitu ad monasticam conuertuntur religionem, et sponte ad exercendum terrenum laborem redeunt. Cumque diutina afflictione caloris et frigoris fatigantur, uoluntarie tamen hec omnia perferunt, que antea fuerant experti.

»Et ego transiui super pulchritudinem colli eius.« Id est superbiam eius, qua torosa ceruice iugum meum non recepit, confringam. Transitus autem, maxime quando de Deo dicitur, semper plagas et aduersa significat. Denique et exterminator per Aegyptum transisse memoratur. Et est sensus: Quia  Ephraim non uult iugum legis recipere, ego transiui super pulchritudinem colli eius, et tumentes ceruicum toros iugo imposito perdomui, unde subditur: »Ascendam super Ephraim,« id est contra eum, ut discat contentiosa uacca atque lasciuiens laborare quod non uult. uel iugum possumus intelligere damnationes omnium gentium, quoniam promittit se Dominus remouere a loco eius, ut uel sic ad eum rediret.

»Arabit Iudas, confringet sibi sulcos Iacob.« Per Iudam duas tribus accipe, que cum uidissent Isrel captiuari ab hostibus, ceperunt excolere corda sua, et semetipsos in Dei coarctare cultura. Per Iacob eos tantum, qui ex decem tribubus sunt relicti, atque ad cultum uere religionis euocati, ablata omni  duritia cordis, ceperunt fructus facere bonorum operum, de quibus in Isaia scriptum est quia misit eis Ezechias libros, et adduxit illos in Hierusalem, ut ibi adorarent Deum in templo eius, penitentiam agentes pro cultu idolorum. Secundum anagogen hoc dici potest, quod Ephraim, qui eruditus erat legem Dei, ut tereret ream Scripturarum, et meditaretur in ea die ac nocte, cepit abiicere iugum legis, et contendere contra ecclesiasticos in subuersione audientium. Unde Dominus eleuatam ceruicem, et sibi sublimia promittentem, uel iugo premet, uel ipse transiens, calcabit pedibus suis, et ascendet super eum, ut sciat se habere Deum. Iudas autem, hoc est uir ecclesiasticus, arabit terram, cepti sui incepto opere perseuerans. Iacob quoque, qui interpretatur  supplantator, uitiorum sulcos confringet, id est glebas historie et littere duritiam conteret in partes, et spiritualiter diuidet, ut possint fruges reddere spirituales.

»Seminate uobis in ueritate iustitiam.« Seruat ab agricolis semel ceptam translationem. Dixit Ephraim uitulam doctam amare trituram, et se ascendere super collum eius, ut arare Iudam, ac confringere sulcos Iacob; nunc precipit ut seminent in iustitia, id est, in obseruatione legalium preceptorum. »Et metite in ore misericordie,« id est in gratia Euangelii; unde est: »Penitentiam agite, etc.« Et: »Benefacite his qui oderunt uos.« Et: »Qui te percusserit in maxillam, prebe illi et aliam.« »Innouate  uobis nouale,« id est nouum facite cor uestrum, dicentes cum Psalmista: »Cor mundum crea in me, Deus.« Quantum ad litteram, nouale est ager, cum primum perscissus uomere fuerit. »Tempus autem requirendi Dominum,« subauditur tunc erit, »cum uenerit qui docebit uos iustitiam,« id est, tempore Dominice incarnationis et passionis, quando aperte manifestabuntur omnia per que iustificabuntur fideles. Unde est: »Querite Dominum dum inueniri potest.« Reddit enim causas cur seminent, cur metant, cur leta noualia innouent. Tempus  requirendi Dominum est, cum uenerit Christus atque Saluator, qui docebit uos iustitiam, quam nunc speratis in lege. »Finis enim legis Christus est ad iustitiam omni operanti bonum.« Similiter precipitur  his qui ab Ecclesia separati sunt, et falsum Christianorum nomen assumunt, ut agant penitentiam, et utrumque recipiant Testamentum: in ueteri iustitiam seminent, in Nouo misericordiam metant; ut innouent sibi noualia bonorum operum, ac requirant Deum, qui docere eos potest ueram iustitiam.

»Arastis impietatem, iniquitatem messuistis.« Sensus est: Me hortante ut seminaretis in iustitia, et meteretis in ore misericordie, ut me letificaretis ex uestris letis noualibus, uos contra arastis impietatem, id est cogitastis iniqua consilia, ut a me recederetis. Maxima est enim iniquitas a Deo recedere, et pro Deo idola colere. Ideo iniquitatem messuistis, id est captiuitatem et mortem propter peccata uestra  uobis uenire fecistis; de malo semine malas fruges recipere meruistis. »Comedistis frugem mendacii,« id est, retributionem mendacii suscepistis. Somniabatis uobis bona, et iuste aduenit uobis aduersitas. Sic et heretici impietatem arant, quando iniqua docent. Ideoque iniquitatem metent, et fructum mendacii comedent, quando pro merito sue iniquitatis et mendacii damnabuntur. Que enim seminauerit homo, hec et metet. »Quia confisus es in uiis tuis,« id est in idolis, in quorum cultura ambulasti. »In multitudine fortium tuorum.« In regibus scilicet, atque principibus, non in Deo habens fiduciam, sed in exercitus robore.

»Consurget tumultus in populo tuo,« id est sonitus exercitus Assyriorum superueniet, quibus clamantibus  »et omnes munitiones tue uastabuntur,« et ea que munita et tuta arbitrabaris, patebunt hostibus. Hinc in Isaia scriptum est, quia ascendit Sennacherib, et cepit omnes ciuitates Iude munitas. »Sicut uastatus est Salmana a domo eius, qui uindicauit Baal in die prelii, matre super filios allisa, sic fecit nobis Bethel a facie malitie iniquitatem uestrarum.« Iudicum historia ad memoriam ducitur, ubi legimus angelum Gedeoni apparuisse, qui dixit ei: »uade in hac fortitudine tua, et liberabis Isrel de manu Madian.« Prius tamen hortatus est destruere nemus et aras Baal, quam ob causam dictus est Ierobaal, eo quod ipse pater dixerit ei: »Ulciscatur se Baal de eo qui suffodit aram eius.« Abiit  ergo ille cum trecentis uiris, ferens secum lampadas tagenarum, et interfecit exercitum Madianitarum, qui ascendebant cum omnibus que habebant, et possidebat, atque deuorabat cuncta que ad Isrel pertinebant. Et est sensus: Sicut uastatus est Salmana, princeps Madianitarum, qui interfectus est a domo, id est a familia Gedeonis, qui uindicauit, id est, damnauit Baal, aram eius destruendo in die prelii, matre super filios allisa, sic faciet uobis Bethel, in qua uitulum posuistis aureum, a facie malitie iniquitatum uestrarum, pro quibus hostibus traditi peribitis. Quod autem dicit: »Matre super filios allisa,« ad hoc pertinet, quod eadem historia dicit, quia postquam comprehendit Gedeon Zebee et Salmana, principes Madianitarum, ait illis: Quales  fuerunt uiri quos occidistis in Thabor? Cui Salmana respondit: Similes tui fuerunt, et unus ex illis sicut filius regis. Quibus ille ait: Si seruassetis eos, non occiderem uos, etc.; quousque concludens, ait: Sicut fecit mulieres sine liberis gladius tuus, sic mater tua erit sine liberis. Percussitque eum et interfecit. Allisa est itaque mater super filios, quia nimio dolore confracta ex morte filiorum, uel certe cum ipsis est pariter interempta: potuit enim fieri ut ibi esset, et cum ipsis pariter allideretur, quia, sicut supradictum est, quod cum omnibus que habebant, ascendebant ad terram Isrel



CAPUT XI.

»Sicuti mane transit, pertransit rex Isrel.« Diuersis figuris explicat eumdem sensum, quod supra  dixerat: »Transire fecit Samaria regem suum quasi spumam super faciem aque.« Eamdem etenim rem sub alia ponit similitudine: sicut enim mane adueniente sole cito transit, ita pertransiit rex Isrel Osee, quia captus est ab hostibus. Est autem mane aurore ortus, a fine noctis usque ad ortum solis. »Quia puer Isrel, et dilexi eum.« Exponit beneficia que ipsi contulerat Deus. Puer  erat Isrel, idola colens in Aegypto, et pueriliter sapiens, et dilexi eum in patriarchis et reliquis sanctis. »Et ex Aegypto uocaui filium meum,« subaudis per Moysen. Sic enim ipse dixit Pharaoni: Hec dicit Dominus: Primogenitum meum dimitte ut sacrificet mihi in deserto. Et alibi, Primogenitus meus Isrel. Et iterum: Filios enutriui et exaltaui. Quod si ad  Christum, qui est Filius Patris, ista referre uoluerimus, ex Aegypto eum uocauit, quando  ad preceptum angeli una cum matre uirgine a Ioseph reductus est in terram Isrel. Spiritualiter autem Aegyptus, que tenebre dicitur, hunc mundum significat. Tunc ergo Deus Filium suum ex Aegypto uocauit, quando per ascensionis gloriam, ab hoc mundo subleuatum in celo collocauit.

»uocauerunt eos.« Quia Isrel licet singulariter dicatur, pluraliter intelligitur, sicut populus et plebs. Recte a singulari transit ad pluralem: »uocauerunt eos, id est Iudeos omnes, Moyses, et Aaron, et ceteri, ut sequerentur eos egredientes de terra Aegypti, et ut Dei implerent iussionem et uoluntatem.  »Sic abierunt a facie eorum,« id est taliter recesserunt cito ad doctrinam illorum uocati ab eis, uertentes eis terga et mentis duritiam, quando dixerunt Aaron: Fac nobis deos qui nos precedant. Moysi enim huic nescimus quid factum sit, et procedentes clamauerunt: »Isti sunt dii tui, Isrel, et cetera.« »Baalim immolabant, et simulacris sacrificabant.« Non enim eis suffecerat uocantes contemnere, nisi immolarent Baal tempore Achab, qui accepit idolum a Sidoniis, eo quod Iezabel, filiam regis Sidoniorum, duxerit. Baal autem ipse est Beelphegor. Simulacris etiam sacrificabant, non solum in Dan et in Bethel idola colentes, sed etiam in montibus et lucis ceterisque locis amenis uarias imagines adorantes. De hereticis facilis intelligentia est,  quorum rex, id est diabolus, uel quilibet heresiarches, instar diluculi transiet. Quos in infantia, quando crediderunt et erant paruuli, atque Christiano nomine censebantur, dilexit Deus, et uocauit eos de tribulatione et tenebris Aegypti. uocauit autem apostolos et doctores Ecclesie, a quibus uocati, recesserunt a facie eorum, et adorauerunt Beelphegor, hoc est suis uitiis et libidini seruientes, immolabant simulacris que sibi finxerant. Singuli enim hereticorum habebant deos suos, et quodcunque simulauerint, quasi sculptile colunt et conflatile.

»Et ego quasi nutritius Ephraim.« Narrat quo amore Isrel dilexerit uocando ex Aegypto, secundum illud Deuteronomii: Portauit te Dominus Deus tuus, ut solet homo gestare paruulum filium, etc.  »Portabam eos in brachiis meis,« id est in fortitudine mea. Acsi diceret: Ego qui eram pater, factus sum nutritius, et paruulum meum in ulnis meis ipse portabam, ne lederetur in solitudine, et ne uel estu in die, uel tenebris terreretur in nocte: in die eram nubes, in nocte columna ignis. »Et nescierunt quod curarem eos,« id est cum peccassent, et fecissent sibi caput uituli, dedi eis locum penitentie, et ignorauerunt quod curare eos uellem, id est mundare ab idolis suis. »In funiculis Adam traham eos,« id est in affectu dilectionis quo Adam dilexi: quia sicut eum sanctum feci, ita et illos sanctificare uolui et mundos reddere. Unde et subditur: »in uinculis caritatis,« id est in summo affectu dilectionis. Unde et in alia translatione habetur: In funiculis  hominum traham eos. Et est sensus: ea caritate qua dilexi et astrinxi mihi Abraham, Isaac et ceteros sanctos, coniungam mihi et istos. »Et ero eis quasi exaltans iugum super maxillas eorum,« id est auferam ab eis iugum legis, ut non pereant secundum grauissimum pondus eius, quo ait: »Qui fecerit idolum, et qui immolauerit Moloch, morte moriatur.« Quia enim misericordiam potius quam uindictam uolo, iugum legis subleuabo, ne ponderi illius succumbant, uel iugum captiuitatis et dominationis cunctarum per circuitum nationum auferam ab eis. »Et declinaui ad eum ut uesceretur,« id est dedi ei escam manna in deserto ut pasceretur. Quod enim declinaui ad eum, ita est intelligendum: declinare  feci ad eum cibos. Possumus et hec uerba ad aduentum Dominice incarnationis referre. Intantum  dilexi eos, et tam clemens pastor fui, ut morbidam ouem humeris meis ipse portarem. Ipsi uero ignorauerunt quod mea illos passione curarem, et quia amator sum hominum, traherem illos ad credendum uinculis caritatis, iuxta illud: Nemo uenit ad Patrem nisi per me. Et arbitrati sunt iugum meum leue esse grauissimum, et declinaui ad eos deserens regna celorum, ut cum eis uersarer assumpta forma hominis; dedique eis cibum corporis mei.

»Non reuertetur in terram Aegypti.« Populus Isrel sub Manahen, rege decem tribuum, uoluit fugere in Aegyptum a facie Sennacherib auxilium flagitans.  Contra quem hic loquitur Dominus, dicens: »Non reuertetur  in terram Aegypti,« ut scilicet habeant regem Pharaonem: »sed Assur ipse rex eius est,« id est Sennacherib, ac posthac erit rex eius, quia captus in captiuitatem ducetur, et dominabitur illius iure uictoris. Quare autem talia patiantur, aperitur cum subditur: »quoniam noluerunt conuerti« per penitentiam, confisi in homine potiusquam in Deo.

»Cepit gladius in ciuitatibus eius, et consumet electos eius.« uide quantum pondus miseriarum, ut non agri, uel possessiones, ac rura uastentur, sed medias ciuitates hostis intreat. Cepit  gladius in ciuitatibus eius, subaudis interficere, »et consumet electos eius,« principes uidelicet, ac robustiores  exercitus eius, »et comedet capita eorum.« Quod ipsos significat principes, qui iure capitis ceteros regunt.

»Et populus meus pendebit ad reditum meum,« id est, cum tempus uenerit captiuitatis, et gladius consumpserit omnes bellatores illius, nec poterit aliquod inuenire presidium, tunc plebs mea miserabilis sero penitentiam aget, hostibus cuncta uastantibus pendebit ad meum reditum, et suspirabit, ac conuerti captabit; sed non proderit, quia quondam fuit populus meus, nunc autem non. »Iugum autem imponetur ei simul, quod non auferetur.« Quia usque hodie adhuc serui permanent in montibus Persarum et Medorum. Potest hoc et ad tempora  Romanorum referri, quia tunc Iudei ultima et perpetua sunt captiuitate damnati.

»Quomodo dabo te, Ephraim, protegam te, Isrel?« id est non protectione dignus. More pii patris hic Dominus loquitur ad Isrel. »Quomodo  dabo te?« id est quomodo potero te dare in captiuitatem sine meo dolore? quomodo te protegam, et quid tibi faciam, et qua arte te corripiam, et quomodo te meo auxilio denudabo sine maximo cordis dolore? Hic enim loquitur quasi pater pius. »Quomodo dabo te? ut Adama,« subaudis, dabo te; »ponam te sicut Seboim,« id est licet non sine dolore, tamen tradam te, et redigam te in puluerem et in solitudinem uastam, et delebo usque ad cineres et fauillas, sicut deleui Adamam  et Seboim, et reliquas ciuitates Sodomorum. Notandum quod ubi contra duas tribus Dominus loquitur per prophetas, non Adama ponitur et Seboim, sed Sodoma et Gomorrha. Unde in Isaia legimus, »Audite uerbum Domini, principes Sodomorum: percipite legem Domini Dei nostri, populus Gomorrhe.« Et Dominus in Euangelio discipulis, »Tolerabilius erit Sodome et Gomorrhe quam ciuitati que non receperit uos.« Et ad Ierusalem Ezechiel: »Iustificata est Sodoma ex te.« Quando autem decem loquitur tribubus, non Sodoma et Gomorrha, sed cetere ponuntur ciuitates illi subiecte, propter hoc uidelicet, quia licet decem maiores essent numero, preminebant tamen due dignitate quadam templi et sacerdotii. Ideoque grauius peccauerunt  quam decem, que his omnibus carebant, et insuper ab Ierusalem longe erant remoti. Similiter Sodoma et Gomorrha maiores fuerunt in scelere, quia nequitia horum ceteris principabatur. Subiecte quoque secute sunt, ideoque grauius erit illis. Similiter grauius erit duabus tribubus, que etiam in templo Domini coluerunt idola, quam decem. Seruus enim qui scit uoluntatem domini et non facit, plagis uapulabit multis. Unde ecclesiastici uiri, si iisdem quibus et heretici continentur sceleribus, nequaquam Adame et Seboim, que inferiores sunt, sed Sodome et Gomorrhe, que maiorum criminum sunt, cruciatibus subiacebunt. »Conuersum est in me cor meum pariter, conturbata est penitudo mea,« id est monstrata est mea uoluntas  paterno affectu, quia statim ut locutus sum aduersum te malum, et crudelem protuli sententiam, tetigit me pietas uincente misericordia, ueluti austeritatem iudicis pietas mitigat patris. Statim ut locutus sum me Ephraim et Isrel sicut Adama et Seboim positurum, mea commota sunt uiscera, et penituit me meum quondam populum delere perpetuo. Sic enim loquitur hic Dominus: ueluti si quilibet uestrum quidam dicat: Occidam te, et statim penitentia ductus subiungat: Mea culpa, quia taliter locutus sum aduersum te.

»Non faciam furorem ire mee,« id est de mea clementia non mutabor ut disperdam Ephraim, si in me penitentiam egerit. Unde sequitur, »Non  conuertar,« a mea scilicet clementia ad crudelitatem, »ut disperdam Ephraim,« id est populum decem tribuum: non enim percutio ut disperdam in perpetuum, sed ut emendem. Crudelitas quippe mea penitentie et pietatis occasio est. »Quoniam Deus ego sum, et non homo, in medio tui sanctus.« Homo ad hoc percutit ut perdat, ad hoc irascitur ut uindicet, cuius iudicium supplicium est. Deus autem ad hoc corripit ut emendet, ad hoc flagellat ut corripiat. Quod uero sequitur: In medio tui sanctus, taliter est intelligendum: Si penitentiam agere uolueris, in medio tui ero, et habitabo tecum, et saluabo te, »et non ingrediar ciuitatem.« Ad hoc scilicet ut puniam, sicut iudices, quia non sum unus de his que in urbibus habitant, et humanis  legibus uiuunt. Iudei hanc sententiam ita intelligunt: Si penitentiam egeris, non ingrediar ciuitatem gentium, sed tecum morabor. Aliter: Duas ciuitates sepe legimus, unam uidelicet quam cepit Cain, alteram Abel: una malorum est, altera iustorum. Non ergo ingreditur dicens ciuitatem eam, quam parricida exstruxit, que ex scelere fabricata est, sed in ciuitate Abel perpetuo manet. Possumus hec eadem ad hereticos referre, deceptumque ab eis populum. Dicitur ergo hereticis quod, nisi penitentiam egerint, ponantur sicut Adama et Seboim, ut nullam spem habeant salutis. Rursumque clementissimus Pater dicit se mutare suam sententiam, et penitere quod talia sit locutus, ut illos quoque ad penitentiam et conuersionem prouocet.  Non faciam  in furore meo, non disperdam Ephraim, quantum, inquit, in me est, quantum ego cupio, si errorem ueritate correxerit, si me magis amauerit quam principes hereseos. Deus enim ego sum, et non homo: lapsis manum porrigam, errantes ad salutem uocabo; et quia sanctus sum, propterea non ingrediar ciuitatum conciliabula et urbes hereticorum: foras exeuntes de urbibus suis libenter recipio; in ciuitates illorum non ingrediar.

»Post Dominum ambalabunt.« uox prophete, acsi diceret: Quia tanta est misericordia Domini, ut etiam peccantibus ueniam polliceatur, et prospera repromittat: »post Dominum ambulabunt,« id est eum imitabuntur conuersi ad illum. »Quasi leo rugiet, quia ipse rugiet, et formidabunt filii maris.«  Leo, quando famem patitur, magnum solet rugitum emittere; ad cuius uocem omnes bestie et uolatilia pauent, stantque fixo gradu. Domini itaque rugitus fuit comminatio captiuitatis, quando ait: »Sicut Adama ponam te et sicut Seboim.« De quo et Amos dicit. Dominus de Sion rugiet, et de Ierusalem dabit uocem suam. uel etiam rugitus illius terror intelligitur gentibus incussus, ut Iudeorum solueretur captiuitas. Rugitus quoque illius fuit, quando presens in carne, ait: »Omnis arbor que non facit fructum bonum excidetur, et in ignem mittetur.« Ad hanc enim uocem, quando uerus leo infremuit, etiam falsus leo, qui est, iuxta apostolum Petrum, aduersarius noster, illico conticuit. Rugiit etiam quando dixit: »Tunc dicet rex his qui a sinistris  erunt: Discedite a me, maledicti, in ignem eternum.« Erit autem hic rugitus perfectus et apertus, quando ueniente eo ad iudicium, non solum homines, sed angeli etiam pauebunt. Unde subditur: »Et formidabunt filii maris,« hoc est filii huius seculi. Mare enim sepe presens seculum significat.

»Et auolabunt quasi auis ex Aegypto, et quasi columba de terra Assyriorum: et collocabo eos in domibus suis.« Iudei hec omnia adhuc uentura prestolantur. Nos autem quia iam transacta cognoscimus, dicamus, quia de Aegypto et de Assyriis, hoc est, ab oriente et occidente, aquilone et meridie, fideles ad fidem conuolant Christi, simplicitatem et innocentiam columbe imitantes, ut postmodum  possint auolare de potestate demonum, ut collocentur in domibus suis, hoc est in celestibus mansionibus, in sinu uidelicet Abrahe, Isaac, et Iacob. Si autem ad hereticos specialiter hoc referre uolumus, audita uoce leonis, iudicium damnationis eius comminantes, qui fuerant nati ex amaris aquis hereticorum, assument pennas, et uolabunt quasi auis, uel quasi columba de terra Assyriorum, id est demonum, uel de Aegypto, id est merore tribulationis, a quibus liberati, habitent in domibus suis, hoc est in fide Ecclesie.

»Circumdedit me in negotiatione Ephraim, et in dolo domus Isrel,« id est negauit me Ephraim, hoc est, Ieroboam idola colens, et deitatis honorem mihi non reddidit. Isrel quoque deludere  uoluit, faciens idola, quasi in ipsis esset aliquid diuinitatis. »Iudas autem testis descendit cum Deo et cum sanctis fidelibus.« Tradunt Hebrei: quia, cum egrederentur filii Isrel de Aegypto, et esset eis ex una parte mons altissimus, et ex alia mare Rubrum, ex tertia uero hostes, et ita inclusi traderentur, ceteris tribubus dubitantibus, et in Aegyptum redire uolentibus, Iudas  testis uerborum Domini, cuius precepta seruabat, descendit cum Deo, id est semetipsum humilians, Domini uestigia secutus est, et hoc cum sanctis fidelibus, hoc est cum eis qui in fine pertransierunt, uel certe cum patribus quorum opera imitabatur. Circumdant heretici Dominum in mendacio,  imo in negatione. Quidquid enim loquuntur, negant, imo mendacium est: et circumdant eum in dolis, id est in impietate domus Isrel, dum uniuersa que simulant, artificioso sermone componunt, et impietatem contra Deum loquuntur. Iudas autem, hoc est uir ecclesiasticus, non superbit, non inflatur tumore heretico, sed humiliatur cum Deo, et cum sanctorum choro fidelis est. Siue testis fidelis est et robustus, dum edificat domum supra petram, que nulla tempestate quatiatur.



CAPUT XII.

»Ephraim pascit uentum, et sequitur estum.« Narrat historia Manahen, regem Isrel, pace facta cum Assur, ab Aegyptiis auxilium postulasse. Hoc  est, itaque quod hic dicitur, Ephraim pascit uentum, hoc est uana spe decipitur, fiduciam ponens in homine. Et sequitur estum, id est pergit ad Aegyptum, que in meridiana parte mundi sita est. »Tota die mendacium et uastitatem multiplicat.« Tota die, id est omni tempore, mendacium, id est idola et uastitatem calamitatis uidelicet, et afflictionis sibi multiplicat, et euersionem suis urbibus preparat. »Et fedus« uidelicet »cum Assyriis iniit« Manahen, sicut supradictum est, qui misit eis, id est Assyriis munera, ut sibi eos federarent. »Et oleum in Aegyptum ferebat.« Postquam fedus cum Assyriis iniit, et sibi Sennacherib coniungere non potuit, sed cognouit eum aduersum se uenire, misit  munera Pharaoni. Inter que etiam ei oleum direxit, quod clarissimum ac pretiosissimum nascitur in Samaria, porro in Aegypto non reperitur. Tentemus hec eadem hereticis coaptare. Ephraim pascit uentum, id est suis operibus letificat demones. Et sequitur estum, qui contrarius est floribus, et germinantia cuncta disperdit. Unde et Septuaginta uentum urentem ponunt. Tota die mendacium, hoc est falsam doctrinam, et uastitatem, hoc est interitum sibi suisque multiplicat, dum proprio non est errore contentus, sed multos sibi discipulos uanitatis aggregat. Fedus quoque cum Assyriis ineunt, id est cum demonibus pacem habent, quorum uoluntati obsequuntur: et oleum in Aegyptum ferunt, quia cum sint in tenebris erroris, scientiam Spiritus sancti se  habere mentiuntur, quem non merentur, qui extra Ecclesiam sunt.

»Iudicium ergo Domini cum Iuda.« Captiuitatis scilicet et miseriarum, quia decem tribubus pro peccatis suis captiuatis, non egit penitentiam, sed insuper peius operatus est, intantum, sicut Ezechiel propheta manifestat, ut uinceret sorores suas sceleribus suis. »Et uisitatio,« id est magnitudo tormentorum et flagella atque supplicia, »super Iacob,« id est, super duas tribus, que ex semine eius orte sunt. »Iuxta uias eius, et iuxta adinuentiones eius reddet ei,« id est, qualia fecit, talia recipiet. Non enim fortuitu tantum concidit, et humana concidit fragilitate, sed inquisiuit, et adinuenit in quibus peccaret

 »In utero supplantauit fratrem suum.« ueteris hic recordatur historie, ut Dei misericordia erga Iacob, et illius duritia contra Deum cognoscatur, quoniam, cum adhuc esset in utero Rebecce, supplantauit fratrem suum Esau, non utique fortitudine propria, sed Dei dispositione, qui eum sibi fidelem putabat futurum patriarcham. »Et in fortitudine sua directus cum angelo.« Quando missus est a patre suo in Mesopotamiam, uel quando ad torrentem cum Iacob tota nocte angelus luctatus est, a quo benedictionem accipiens, audiuit: Si contra Deum fortis fuisti, quanto magis contra homines preualebis?

»Et inualuit ad angelum:« Precibus impetrans  ut sibi benedictionem daret. »Et confortatus est.« Ipsius benedictione quem uicerat, quando dictum est illi: »Non uocaberis Iacob, sed Isrel erit nomen tuum.« »Fleuit, et rogauit eum.« Quando dixit, »Non dimittam te nisi benedixeris mihi.« Ista enim est luctatio quam gessit cum angelo, precibus tenens illum ut sibi benediceret, non uiribus operis. »In Bethel inuenit eum.« Ordo preposterus est. Prius enim patris matrisque acquiescens consilio, dum fugeret a facie fratris sui, angelum in Bethel, quando submittens lapidem capiti, obdormiuit; ibique angelos Dei uidit ascendentes et descendentes, et audiuit Dominum subnixum scale, dicentem sibi: »Iacob, Iacob, noli timere, ego sum Dominus Deus patrum tuorum: descende, eroque tecum, et reducam  te.« Quam ob causam uocauit nomen loci illius Bethel, id est domus Dei. »Et ibi locutus est nobiscum« in patre scilicet nostro, dicens illi: »Terram in qua dormis, tibi dabo et semini tuo.«

»Dominus Deus exercituum, Dominus memoriale eius,« id est hoc memoriale nominis sui dedit illi ut diceretur Isrel, hoc est uir uidens Deum. Quod nomen usque nunc retinent filii eius. Ipse enim suo nomine quod ab angelo ei impositum est, semper nominis Dei recordatur, a quo et ita uocatur.

»Et tu ad Dominum Deum tuum conuerteris.« Apostropham facit Propheta ad Iudam: Cum hec  ita se habeant, tu, o Iuda, conuerteris ad Dominum Deum tuum, penitentiam agendo et in eum fideliter credendo. Quod tunc impletum est,  quando una die crediderunt tria millia, alia quinque millia, et deinceps multa millia. »Misericordiam et iudicium custodi, et spera in Domino Deo tuo semper.« Primum tibi miserere, iuxta quod scriptum est: Miserere anime tue placens Deo. Deinde etiam aliis misericordiam impendere stude, iuxta illud: Facite uobis amicos de mammona iniquitatis, etc. Deinde etiam custodi iudicium discretionis inter bonum et malum, Deum et diabolum: et cum utrumque feceris, spera in Domino Deo tuo, semper bonis operibus ad maiora proficiendo. Possumus hec eadem que de Iuda dicuntur referre ad ecclesiasticum quemlibet uirum, qui a Domino corripitur, quod non sit pristinorum beneficiorum eius memor, sed quotidie peccata peccatis consociet;  que sint etiam ipsa beneficia exponit: Cum te  nascentem Ecclesia parturiret, supplantasti Esau, subaudis Iudeum siue gentilem populum, eius acceptis primogenitis, et in fortitudine tua directus es contra angelum, uel uincens malignos spiritus, uel roboratus benedictionibus angeli et inualuisti contra angelum, id est precibus tibi eum esse fecisti adiutorem, preualeres etiam contra homines. Postquam autem habuisti uictoriam, fleuisti et rogasti angelum Domini, et peccatorum ueterum recordatus, inuenisti eum in Bethel, hoc est in domo Dei quod est Ecclesia, siue, secundum Septuaginta, in domo Ouen, id est doloris, et lacrymarum, ac penitentie. Et ut sciremus quis sit iste Iudas, ibi  inquit, hoc est in Ecclesia locutus est nobiscum, id est nobis Christianis. Et ex eo tempore Christi censemur nomine, et ipso dirigente corrigimur. Itaque, o uir ecclesiastice, qui appellaris Iudas et confitens, conuertere quotidie per penitentiam ad Deum tuum; et si forte peccaueris, conuertere ad Deum tuum, quemadmodum agebat Propheta clamans: Laboraui in gemitu meo. Serua etiam Dei mandata; fac in aliis misericordiam, ut et ipse misericordiam consequaris. Spera quoque in Domino Deo tuo semper, siue appropinqua Deo iugiter, in omni tempore in uirtute proficiens, ac propinquans Deo tuo semper.

»Chanaan, in manu eius statera dolosa.« Monuerat Iudam superius ut conuerteretur ad Dominum  Deum suum, et misericordiam atque iudicium seruans, speraret in Domino Deo suo semper: nunc ad Ephraim, id est ad decem tribus sermo conuertitur, que Chanaan appellantur, non per naturam, sed per imitationem, iuxta illud quod loquitur Daniel ad presbyterum, qui utique de semine Iude erat: »Semen Chanaan, et non Iuda, species decepit te.« Et in Ezechiele ad Hierusalem dictum legimus: »Pater tuus Amorreus, et mater tua Cethea.« Stateram dolosam inter Ephraim, contra illud: Sit tibi equus modius, iustusque sextarius. »Calumniam dilexit,« id est non solum habuit stateram iniquam ac dolosam, sed etiam calumniam dilexit, id est oppressionem pauperum, quos per potentiam exspoliauit.

 »Et dixit Ephraim: uerumtamen diues effectus sum.« Nunc manifestius ponit quis sit iste Chanaan, id est decem tribus que dixerunt: »Diues effectus sum,« id est omnibus temporalibus bonis abundo. Et est sensus: Non curo undecunque hec mihi congregauerim, cum tamen habeam quod possideam. Hoc morbo laborant multi, quia diuitias quas habent, pauperibus non erogant, nec pro his Deo gratias agunt, de quibus scriptum est: Diuitie congregate igni comburentur. Non enim fiunt illis redemptio, cum Scriptura dicat, »Redemptio anime uiri proprie diuitie,« et Dominus in Euangelio: »Facite uobis amicos de mammona iniquitatis.« »Inueni idolum mihi.« Ipsas diuitias, quibus erat refectus, idolum appellat. Sicut enim gulosis Deus  uenter est, ita et auaris aurum idolum est. uel certe ueraciter hoc dicunt, quia idola pro Deo colebant.

»Omnes labores mei non inuenient mihi iniquitatem quam peccaui.« Sensus est: Quidquid peccauero, quia diuitias habui, ab his qui meo auxilio indigent, non mihi imputabitur. Quia enim bonis meis indigent, non me pro peccatis meis accusabunt, quin potius laudabor ab illis, sicut scriptum est: Et qui iniqua egerit, benedicetur. Hec enim duo, diuitie scilicet et famulorum ambitio, accusatione carent. Diuiti enim plurimi sunt amici. Hec omnia hereticis aptantur, in quorum manu est statera dolosa: quia quoscunque possunt, fraudulenter decipiunt. Calumniam quoque diligunt, dum innocentes persequuntur,  et per potentiam opprimunt; qui postquam alios deceperint, solent dicere: Diuites facti sumus multitudine discipulorum qui nos sequuntur. Inuenimus idolum nobis, idcirco uel maxime hereses componuntur, ut deuorent domos uiduarum, que semper discunt, et nunquam ad scientiam ueritatis perueniunt. Et pulchre ait: »Inueni idolum mihi.« Omnia enim hereticorum figmenta idola sunt, et ab impietate gentilium nichil differunt; solent itaque dicere: Quidquid fecero, quidquid egero mihi non poterit imputari. Habeo enim diuitias meas, argumenta philosophorum, habeo multitudinem populi, quam qui aspexerit non me arbitrabitur peccare.

»Et ego Dominus Deus tuus ex terra Aegypti.«  Sensus est: Te letante in scelere et gloriante in multitudine diuitiarum, intantum ut diceres: »Diues effectus sum, inueni idolum mihi,« licet grauiter peccares, ego Dominus Deus tuus, qui eduxi te de terra Aegypti, quando seruiebas Pharaoni, et edificabas de luto et paleis ciuitates, adhuc tribuo tibi locum penitentie; unde subditur: »Adhuc sedere te faciam in tabernaculis, sicut in diebus festiuitatis.« Dies festiuitatis scenopegiam uocat, que septimo a Pascha mense celebratur, et in memoriam sue egressionis de terra Aegypti, in tabernaculis habitabant filii Isrel. Sicut  eo tempore de Aegypto te liberaui, et in tabernaculis per quadraginta annos habitare feci, sic et nunc faciam, educens te de captiuitate, ut in diebus etiam festiuitatis scenopegie,  more patrum tuorum in tabernaculis sedeas, si tantum feceris que precepi.

»Et locutus sum super prophetas,« id est per prophetas, ut per Moysen, per Isaiam, Ieremiam, et ceteros. »Et ego uisionem multiplicaui.« Unde Isaias: »uidi Dominum sedentem super solium excelsum.« Et Daniel: »Aspiciebam in uisu noctis, et ecce Filius hominis ueniebat.« »Et in manibus prophetarum assimilatus sum.« Ut Adam typum illius tenuit, qui dormiens ex suo latere formauit Euam, ut Christus Ecclesiam in cruce, sicut Ionas; unde Dominus: »Sicut fuit Ionas in uentre ceti;« sicut Dauid qui strauit Goliam, sicut Isaac pro quo aries immolatus est, ad eos quoque qui hereticos sunt secuti, dicitur ut reuertantur ad Deum, qui magis  uult penitentiam peccatoris quam mortem. Ipsum enim esse qui eos eduxerit de Aegypto, id est de tenebris et errore gentilium, credi oportet. Et ne forsitan peccati memores tardius reuertantur: Adhuc  sedere uos faciam in tabernaculis, sicut in diebus festiuitatis, ut quod fecit baptisma, hoc faciat et penitentia, et habitent in tabernaculis Saluatoris, hoc est in ecclesiis, de quibus dicitur: »Plantati in domo Domini, in atriis domus Dei nostri florebunt.« Et ne putent heresiarchas et principes erroris sui Dei locutos Spiritu: Ego sum, inquit, qui locutus sum ad prophetas, et non ad magistros uestros, et ego uisiones multiplicaui, et in manu prophetarum eorum qui sunt in Ecclesia constituti, assimilatus sum.

»Si Galaad idolum, ergo frustra errant in Galgal  bubus immolantes.« Galaad et mons est, et ciuitas iuxta eumdem montem sita trans Iordanem in tribu Gad, de qua superius legimus: »Ciuitas operantium idolum, supplantata sanguine.« Galgal uero in tribu Iuda prope Bethel, de qua supradictum est: »Omnis nequitia eorum in Galgal.« Quia ergo et decem tribus, que significantur per Galaad, et due que exprimuntur per Galgal, in iisdem locis idola colebant, recte dicitur: »Si Galaad idolum,« etc., id est si decem tribus idola colunt, que templo, sacerdotibus, et Dei religione carent, tamen tu, o Iuda, frustra Deum dereliquisti, et in Galgal idola ueneraris, cum habeas templum, sacerdotium, et cetera que ad uerum ritum pertinent. Porro boues,  uitulos appellat. »Nam et altaria eorum quasi acerui super sulcos agri,« subauditur, remanebunt, et relinquentur absque cultura, illis in captiuitatem ductis, sicuti tumuli de lapidibus et arenis congregati.

»Fugit Iacob in regionem Syrie.« Historiam Geneseos tangere propheta uidetur, loquens de fuga Iacob, qui fugit ad Laban auunculum suum in regionem Syrie, de quo et supra dixerat: »In utero supplantauit fratrem suum, et in fortitudine sua directus est cum angelo.« »Et seruiuit Isrel;« hoc est ipse Iacob, »in uxore,« id est propter uxorem, Rachel scilicet, septem annis pascens oues auunculi sui. »Et in uxore seruiuit,« pro alia uidelicet alios septem.

 »In propheta autem eduxit eum Dominus de Aegypto, et in propheta seruatus est.« Quia de Iacob et Isrel historiam texere ceperat, coniungit patri filios, dicens: »In propheta eduxit eum Dominus de Aegypto,« in Moyse uidelicet, quo monente egressi sunt de terra Aegypti. uel certe, si altius hec uolumus intelligere, Dominus, id est Deus Pater, in propheta, id est in Christo, populum suum de tenebris infidelitatis eduxit. Porro in propheta idem populus seruatus est, quando pro peccato uituli, Domini ira seuiente, prostratus coram eo dixit: »Aut dimitte eis, aut dele me de libro tuo,« etc., quousque responsum est ei: »Dimisi iuxta uerbum tuum.« Non errabit, qui supplantatorem Iacob et Isrel  uidentem Deum in typo Domini dixerit precessisse, et Rachel primo sterilem atque formosam, quam plurimum dilexit Iacob, significare Ecclesiam: Liam autem lippientibus oculis atque fecundam, Synagoge sacramenta monstrare, et quod ipse credentium populum eduxerit de tenebris huius seculi, et ad lucidissima Iordanis fluenta, id est baptismum peruenerit.

»Ad iracundiam me prouocauit Ephraim in amaritudinibus suis.« Sensus est: Cum ego Ephraim, id est omnes decem tribus de Aegyptia seruitute liberauerim, multaque bona illi concesserim, prouocauit me, qui sum natura dulcissimus, in suis amaritudinibus, id est fecit me amarum, et cegit reddere uindictam. »Et sanguis eius super eum ueniet,« id est ipse erit  causa mortis eius, id est propter peccatum suum ducetur captiuus, et interficietur ab hostibus, secundum quod Dauid ad eum, qui se Saulem interfecisse nuntiabat, dicit: »Sanguis tuus super caput tuum.« »Et opprobrium eius restituet ei Dominus Deus tuus,« id est uindictam blasphemie qua dixisti: »Isti sunt dii tui qui te eduxerunt de terra Aegypti,« faciet Dominus super te uenire. Semper heretici clementissimum Dominum ad iracundiam prouocant, et qui magis uult penitentiam peccatoris quam mortem, duritia cordis sui punire compellunt. Et sanguis eorum, quo et suum et multorum effuderunt sanguinem, ueniet super eos, et opprobria quibus Domino blasphemabant restituet eis Dominus Deus  suus, non quod eorum Dominus sit, sed quod quondam Dominus eorum fuit.



CAPUT XIII.

»Loquente Ephraim, horror inuasit Isrel.« Loquente Ephraim, id est Ieroboam, filio Nabath, de tribu Ephraim, et precipiente ut idola colerent, horror, id est timor nimius inuasit Isrel, intantum ut Deum derelinqueret, et idolis sacrificaret. Unde subditur: »Et deliquit in Baal,« idolo scilicet Sidoniorum, qui et ipse est Bel, »et mortuus est,« infidelitate perdens eum, qui dicit: »Ego sum uita.« Scriptum est enim: »Anima que peccauerit ipsa morietur.«

»Et nunc addiderunt ad peccandum.« Peccatum  idololatrie peccato copulantes, »feceruntque sibi conflatile,« id est uitulum, »de argento suo,« ut scilicet haberent ipsi quoque suos uitulos, »quasi similitudinem idolorum.« Quia enim rex habebat deos aureos, ipsi, id est populi subiecti, secundum suam possibilitatem in similitudinem illorum fecerunt sibi deos argenteos. »Factura artificum totum est,« id est opus hominis, non Dei. »His ipsi dicunt: Immolate homines, uitulos adorantes.« Sicut uerbi gratia fecit Manasses et multi alii, de quibus scriptum est: Immolauerunt filios suos et filias suas demonibus. Acsi aperte diceret: uos, cultores idolorum, quia hostie non suppetunt, filios et filias uestras idola uobiscum colentes, id est uitulis immolate. Sin autem  demones  loquuntur ad populum: »Immolate homines,« uitulos enim deferunt. Ostenditur ingluuies eorum qui sanguine uictimarum aluntur et holocaustorum fumo, quod, deficientibus hostiis, homines cupiunt immolari, quorum non solum interitu, sed et cruore letantur.

»Idcirco erunt quasi nubes matutina, et sicut ros matutinus pertransiens: sicut puluis turbine raptus ex area, et sicut fumus de fumario.« Quia  homines uitulis, imo uno uitulo immolauerunt, et adorauerunt uitulos, idcirco erunt quasi nubes, etc., que omnia uidentur ad tempus, et cito esse desinunt. Nubes enim et ros sole adueniente fugantur et exsiccantur; puluis quoque de area raptus, et fumus de fumario in tenues auras dissoluuntur. Unde est:  Sicut deficit fumus, deficient. Et est sensus: sicut he quatuor subito dilabuntur, sic illi subito ducentur in Assyrios. Unde supra dictum est: »Sicut mane pertransit, ita pertransiit rex Isrel.« Nubi autem matutine, et rori, et pulueri heretici comparantur, de quibus in Epistola catholica legimus: Hi sunt nubes sine aquis. Habent enim speciem prophetarum et nubium apostolicarum, ad quas Dei ueritas peruenit, sed non habent aquas, id est gratiam Spiritus sancti, de quo Dominus dicit: »Qui credit in me, flumina de uentre eius fluent aque uiue.«

»Ego autem Dominus Deus tuus ex terra Aegypti.« Fui subauditur, ex quo eduxi te de Aegypto: »et Deum absque me nescies, et preter me non est saluator.«  Refert nunc quid prestiterit illis, educens eos de Aegypto per manum Moysi, quando ait illis: Attende, ne forte comedas et satureris; ne forte obliuiscaris Dei tui, qui te eduxit de terra Aegypti, etc. Non enim alius Deus preter me, et non est qui possit saluare alius.

»Ego cognoui te,« id est dilexi. Sicut enim nescire Dei, reprobare est, sic cognoscere, diligere est, atque eligere. Unde et Moysi dicitur: Noui te ex nomine, id est specialiter pre ceteris elegi. »In deserto in terra solitudinis,« subauditur cognoui te, ubi scilicet non erant messis uel uince, nec etiam arbores frugifere, sed rerum omnium penuria.

»Iuxta pascua sua adimpleti sunt,« id est licet esse ibi indigentiam omnium bonorum, dedi illis  manna de celo, aquarum fontes produxi de petra durissima. »Et saturati eleuauerunt cor suum,« id est in superbiam erexerunt se repleti manna, carnibus, et potu spirituali. »Et obliti sunt mei,« cuius beneficiorum memores esse debebant, secundum illud quod scriptum est: »Incrassatus est dilectus, et recalcitrauit.« Neque enim per tantam eremi uastitatem, ubi non solum fruges, sed et arbores uineeque, sed nec herba quidem gignitur, et nulle aque ardorem temperant solis, per quadraginta annos poterat Isrel ad terram peruenire Iordanis, nisi Dominus omnia prestitisset. Hereticos quoque eduxit Dominus de tenebris infidelitatis, ubi seuiebant Pharaoni et ducibus eius, precepitque eis in Ecclesia, ut alium nescirent deum nisi eum, qui est  Creator omnium populorum, et nouit saluare quos fecit. Ipse cognouit et pauit in terra solitudinis, ut possint dicere: Dominus pascit me, et nichil mihi deerit. Deditque eis panem de celo, quem in Aegypto comederant nunquam, et aquas de consequente eos petra; petra autem, iuxta Apostolum, erat Christus. Impletique pane diuitiarum Scripturarum et saturati, eleuauerunt contra Creatorem cor suum, et alterum sibi finxerunt deum, obliuiscentes Dei, qui precesserat eis ut legis uerba ante oculos religarent, et in manibus haberent, ne unquam obliuiscerentur Dei sui.

»Et ero eis quasi leena, et sicut pardus in uia Assyriorum.« Leena raptis catulis ferocior est omnibus bestiis, pardus quoque uarius non minoris est seuitie.  Et est sensus: Cum traditi fuerint hostibus, et ducti in captiuitatem, ego, qui semper erga illos clementissimus exstiti, ferocitatem omnium bestiarum aduersus eos exeram. Unde protinus subditur:

»Occurram eis quasi ursa raptis catulis, et disrumpam interiora iecoris eorum.« Aiunt qui de bestiarum scripsere naturis inter omnes feras nichil esse ursa seuius cum perdiderit catulos, uel indiguerit cibis; et est sensus: Quia in corde aduersum me seuientes cogitauerunt blasphemias, et aduersum me protulerunt, conuertar eis in omnes bestias, id est in omnem ferocitatem, et disperdam et conteram per Assyrios, atque interiora cordis eorum disrumpam, id est uitalia cordis eorum auferam. »Et consumam  eos ibi quasi leo, bestia agri scindet eos.« Ac si diceret: Tante iniquitatis sunt, ut etiam positi in captiuitate, seuitiam meam merito sentiant. »Consumam ergo eos ibi,« ueluti leo predam deuorat, »bestia agri scindet eos,« Sennacherib scilicet, uel diabolus in deserto huius seculi habitans. Notandum quod qui in Euangelio credentibus loquitur: »uenite, ad me omnes qui laboratis et onerati estis,« etc., usque: »Onus meum leue est,« nunc per prophetam incredulis et nolentibus agere penitentiam, leena, pardus, ursa et leo efficitur.

»Perditio tua, Isrel, tantummodo in me auxilium tuum.« Id est tu ipse es causa perditionis tue. Pro quo alia habet translatio: Pereas Isrel, qui in tantum impietatis descendisti profundum, ut solius  Dei salueris misericordia. In me est enim tantummodo auxilium tuum, si penitentiam egeris, non ex te.

»Ubi est rex tuus? Maxime nunc saluet te in omnibus urbibus tuis.« Ironice ad eos diuinus sermo profertur, qui contra Dei uoluntatem elegerunt sibi regem, de cuius fortitudine presumentes, uictores se fore iactabant. Ubi est, inquit, rex tuus? Ieroboam scilicet, uel etiam Saul, de quo dicebas Samueli: Constitue nobis regem, ut iudicet nos. Cumque ille contradiceret, respondebat: Nequaquam, sed erit rex nobis, et egredietur ante nos, et pugnabit pro nobis. De quo ergo promiseras tibi, quod tua bella bellaret, maxime nunc saluet te in omnibus urbibus tuis, cum iam imminent Assyrii, etiam  ab imminente necessitate subueniat. Sed non habes regem hominem, quia me, quem proiecisti, non habes Deum. »Et iudices tui,« id est comites et ceteri principes, »de quibus dixisti: Da mihi regem et principes,« subauditur: Ubi sunt?

»Dabo tibi regem in furore meo, et auferam in indignatione mea.« Dabo tibi regem, Saul uidelicet, in furore meo, intantum ut in diebus messis pluuiam monstrarem contra naturam terre repromissionis, et auferam in indignatione mea Sedechiam, quem erutis oculis in Babylonem ducam. Aliter: Dabo tibi regem, id est Ieroboam, in furore meo, et auferam in indignatione mea Osee, ultimum regem decem tribuum.

»Colligata est iniquitas Ephraim,« id est, quomodo  si ligetur quod in sacculo conseruatur, et non perit ei qui ligatum est, sic omnis iniquitas qua in Deum peccauit Ephraim, colligata est ei, et permanet usque ad tempus captiuitatis; unde subditur: »Absconditum peccatum eius.« Non Deo, cui nuda et aperta sunt omnia, sed ipsi, qui usque ad tempus captiuitatis uoluit recognoscere illud.

»Dolores parturientis uenient ei.« Cum uenerit scilicet dies ultionis et captiuitatis, et reuelabitur eius iniquitas et omnibus manifestabitur, tunc repentinis doloribus concutietur, ueluti parturiens mulier affligitur et ingemiscit. »Ipse filius non sapiens.« Filius Dei Ephraim fuit, iuxta quod scriptum est: »Filius primogenitus mihi Isrel,« sed non sapiens,  quia uerum non cognouit patrem Deum, pro quo idola coluit. »Nunc enim non stabit in contritione filiorum,« id est, cum parturitionis dies et captiuitatis aduenerit, non poterit sustinere malum et contritionem filiorum sufferre, qui presentibus patribus interficientur; uel non stabunt, quia captiui ducentur.

»De manu mortis liberabo eos, de morte redimam eos.« Eis loquitur Deus omnipotens, quos sua gratia liberare dignatur. De manu, inquit, mortis liberabo, id est de opere peccati, quod ad mortem trahit: quia enim manu opus agitur, recte manus peccati ipsum opus intelligitur, quo anima interficitur. Unde scriptum est: »Mors et uita in manibus lingue;« uel certe manus peccati, intelligitur potestas  diaboli. De morte redimam eos, id est de inferno liberabo omnes Iudeos et gentiles credentes; unde subditur: »Ero mors tua, o mors, ero morsus tuus, inferne.« Mors illius fuit, quia sua morte mortem destruxit, que nullum suorum ibi reliquit. Momordit autem quando partem  liberauit, partem autem reproborum ibi dimisit. Nam ex eo quod mordemus, partem consumimus, partem relinquimus; uel mors et infernus, diabolus intelligitur, quem momordit Christus, ut potestatem amitteret, non tamen penitus esse desisteret. Inter mortem autem et inferos hoc interest: mors est qua anima separatur a corpore; infernus locus est in quo anime recluduntur siue ad refrigerium, siue in penis pro qualitate meritorum.  »Consolatio abscondita est ab oculis meis.« uidens clementissimus Pater quod omnes morimur, data sententia in Adam, dicit: Consolatio abscondita est ab oculis meis, pro eo quod omne genus humanum perire conspicio. uel etiam propheta considerans omnes mori, et in infernum descendere, seque ad eos uenturum esse prenoscens, dicit: »Consolatio abscondita est ab oculis meis.« Et est sensus: Non ualeo consolari: nec quidquid mente concepero dolorem meum possum mitigare, dum considero ineuitabilem necessitatem mortis.

»Quia ipse inter fratres diuidit.« Ipse, id est infernus, diuidit inter fratres, dum unum ab hac uita subtractum recipit, alterum superstitem relinquit. Quo in loco omnem intellige deesse caritatem, quod  et mater diuidatur a filia, et pater a filio, et frater a fratre. Itaque quidquid fraternitatis unitatem diuidit et discordiam seminat, infernus merito appellatur. Duos autem fratres inter se morte diuisos, iuxta historiam illius temporis, quidam intelligunt Iudam et Isrel, ut quod tunc figurabatur in parte, tunc sentiatur in toto. »Adducet urentem uentum Dominus de deserto ascendentem.« uentum urentem illum debemus intelligere de quo Habacuc dicit: Deus ab austro ueniet, et sanctus de monte Pharan. Deus enim Pater adduxit uentum urentem, hoc est Filium suum, peccata tollentem de deserto generis humani, in quo diabolus querens requiem, inuenire non potuerit; uel de utero uirginis, que sine humore  uirilis seminis concepit; unde est: Quomodo fiet istud, quoniam uirum non cognosco? Pulchre autem tam in Isaia quam in presenti loco, flos siue uentus ascendens dicitur, quia de humilitate carnis ad excelsa conscendit, et nos secum ad Patrem duxit, dicens in Euangelio: »Cum exaltatus fuero, omnia traham ad me.« »Et siccabit uenas eius,« id est peccata mortis eius. uenas mortis peccata recte intelligimus, quibus per Christum siccatis, mors quoque ipsa siccabitur. »Et desolabit fontem eius,« id est diabolum, de quo ipse ait: Nunc princeps mundi eiicietur foras. »Et ipse diripiet thesaurum omnis uasis desiderabilis.« Quod dupliciter accipitur: uasa enim desiderabilia sunt sancti, de quibus Paulus dicit: »Habemus thesaurum istum  in uasis fictilibus;« uel certe: quos diabolus ueluti uasa in eternum tenere desiderabat, ipse Christus ueniens ab eius potestate diripuit, et quasi uasa pretiosissima secum perduxit in paradisum.



CAPUT XIu.

»Pereat Samaria, quoniam ad amaritudinem concitauit Deum suum.« Sepe diximus decem tribus appellari Samariam, a metropoli Samaria, que ex nomine Augusti nunc uocatur Augusta, id est Sebastia. Cur autem Samaria dicta sit ciuitas in Regum uolumine legimus. Loquitur itaque propheta hic non optatiue, sed predicando, dicens: »Pereat Samaria, quia ad amaritudinem concitauit Deum suum,« cum esset dulcissimus colendo, et cegerit  eum peccantibus reddere uindictam, »in gladio,« subaudis Assyriorum. »Pereat: paruuli eius elidantur,« id est conterantur ad terram, »et fete eius discindantur,« id est pregnantes gladio disrumpantur in mortem, que omnia ei accidisse credendum est tempore captiuitatis et angustie, quando suam patriam perdiderunt, et qui euaserunt gladium in seruitutem perpetuam sunt adducti.

»Conuertere, Isrel, ad Dominum Deum tuum, quoniam corruisti in iniquitate tua.« Hec uerba, quantum ad historiam pertinent, ad decem tribus que appellabantur Ephraim dicta sunt, que dereliquerunt Dominum Deum suum, et adorauerunt uitulos quos fabricauerat Ieroboam. Spiritualiter uero, referri possunt ad unumquemque peccatorem,  qui recedens a Creatore suo, subdit se idolo, hoc est omni mendacio, et sperat saluari ab Assur, id est diabolo, qui est auctor mendacii, sicut et pater eius. Dicamus ergo breuiter utrumque, et sic historialem intelligentiam, et iuxta spiritualem ad unumquemque referendo. Superius predixit propheta decem tribubus ad quas loquebatur calamitates et erumnas que sibi imminebant; nunc alloquitur eas, hortaturque et dat consilium, qualiter deprecentur Dominum, postponendo idola, et conuertendo ad Deum: »Conuertere, Isrel, ad Dominum Deum tuum,« ab iniquitate ad iustitiam per confessionem peccatorum, et operationem bonorum operum, »quoniam corruisti in iniquitate tua,« fabricando idola  et adorando demonia. Corruisti per idololatriam, consurge per cultum et religionem Dei tui adimplendam. Sic unusquisque nostrum debet agere. Infirmati sumus, et corruimus in peccatum: consurgamus ad penitentiam, facientes fructus dignos penitentie, ut Ioannes Baptista precinit, et reuertamur a nostris operibus prauis.

»Tollite uobiscum uerba,« o populi decem tribuum, »et conuertimini ad Dominum, et dicite ei.« Duo agit propheta: hortatur eos ad penitentiam, et de quo fundant orationes ad Dominum. Tollite, inquit, uobiscum uerba, hoc est: Proferte preces et delictorum confessionem, et conuertimini ad Dominum tam uerbis quam operibus. Ille enim uere et ueraciter conuertitur a sua iniquitate ad bona opera  peragenda, qui hoc quod credit et corde tenet, predicat ore et implet opere. »Omnem aufer iniquitatem, et accipe bonum, et reddemus uitulos labiorum nostrorum.« Talia debet unusquisque fidelium dicere: »Omnem aufer iniquitatem,« id est ab omnibus nos emunda peccatis, iuxta illud: »Ab occultis meis munda me.« Et accipe bonum, confessionem scilicet, precesque non fictas, et gratiarum actionem. Quod adiungit propheta: Reddemus uitulos labiorum nostrorum, mirabiliter loquitur. Quis unquam uitulos in labiis, nisi sumpta pars fuerit ad edendum? Non precipit offerre uitulos et sacrificia, uictimasque quas solebant Iudei in templo offerre, sed per uitulos labiorum debemus intelligere laudes et gratiarum actiones, iuxta illud Psalmiste: Immola  Deo sacrificium laudis, et redde Altissimo uota tua; et illud: »Sacrificium Deo spiritus contribulatus.« Sic et unusquisque nostrum uitulos, hoc est laudes, Deo omnipotenti reddit, cum confitetur se credere in Deum, Patrem ingenitum, Filium genitum, uerum Deum et hominem credens, Spiritum sanctum procedentem a Patre et Filio, Trinitatem in distantia personarum, unitatem in Deitatis potentia habere. Et hoc agens, adimplet illud Apostoli: »Corde, inquit, creditur ad iustitiam, ore autem confessio fit ad salutem.«

»Assur non saluabit nos, super equos non ascendemus.« Dicit beatus Hieronymus, quia traditio Iudeorum est, quod temporibus Manahen, regis Isrel, miserit ipse rex Manahen et populus decem  tribuum mille talenta argenti Phul regi Assyriorum, ut esset manus eius cum eis, et haberet pacem cum eis, preberetque auxilium ad resistendum Aegyptiis. Inter que munera etiam illos duos uitulos misisse illi, quos sacerdotes eorum fecerant ex ere, et deaurauerant pro aureis quos Ieroboam fecerat, quorum aurum ipsi sacerdotes populo ignorante in suos usus transtulerunt, fabricantes eneos loco illorum; de quibus uitulis Propheta superius dixit: Et ipse  in Assur delatus est munus regi ultori, ponens singularem numerum pro plurali; ideoque dixit Propheta, ex persona populi loquens: »Assur non saluabit nos.« Acsi diceret aliis uerbis: Possumus spem nostram super Assyrios ponere,  ut nos protegant, sed non sumus tuti et protecti ab eis. Nunc ergo iam non habemus fiduciam in homine, sed in te, qui es Deus noster, quia maledictus homo qui confidit in homine, et a Domino recedit cor eius; et quod addit: »Super equos non ascendemus,« demonstrat quia confisi super Aegyptios sunt, qui uelocissimos equos habebant. Et est sensus: Super equos non ascendemus, hoc est non habemus ultra spem in Aegyptiis, sed in te erit refugium nostrum. Allegorice si uolumus istud intelligere, per Assur possumus accipere diabolum, per equum uero superbiam illius. Si quis ergo nostrum fiduciam habuerit in Assur, placans eum muneribus, pessimis scilicet operibus, quibus ipse delectatur, ut ascendat equum, hoc est super arrogantiam illius,  eueniet ei hoc quod Dominus in Euangelio dicit: »Omnis qui se exaltat, humiliabitur.« »Nec dicemus ultra, dii nostri opera manuum nostrarum,« id est uitulos aureos, quos nos ipsi fecimus, ultra deos non estimabimus, nec auxilium ab eis postulabimus. »Quia eius qui in te est misereberis populi.« Hoc est populi Isrel, de quo dixeras: Filius primogenitus meus Isrel. Eius, inquit, populi qui in te est per fidem et penitentiam, quoque quondam peccando a te recesserat, postquam per penitentiam fuerit reuersus, misereberis eius.

»Sanabo contritiones eorum, diligam eos spontanee.« Quia dixerant per penitentiam ad Deum conuersi: Omnem aufer iniquitatem, et accipe bonum; recognoscentes patrem quem reliquerant, respondit  Dominus: Sanabo contritiones eorum, id est dimittam eis peccata, quibus grauiter fuerant confracti et uulnerati. Diligam eos spontanee, hoc est, uoluntarie. »Quia auersus est furor meus ab eis,« penitentiam illis agentibus.

»Ero quasi ros, et Isrel germinabit quasi lilium.« Qui enim propter peccata irascebar eis, nunc propter meam clementiam miserebor. Et ero eis quasi ros, quia estum estuantis incendii et libidinis misericordia mea auferam ab eis; ipsique germinabunt ut lilium, quia abundabunt et crescent decore uirtutum, et odore bone operationis. Unde Paulus: »Christi bonus odor sumus Deo.« Germinant enim, imo florent electi ut lilium, Dominum Deum suum imitantes, qui dicit in Canticis canticorum: »Ego  flos campi, et lilium conuallium.« »Et erumpet radix eius ut Libani,« id est uoluntas bona ad effectum bone operationis ducetur. Libanus mons est, cuius arbores excellentissime, quantum ad auras extendunt uerticem, tantum radicem in ima demergunt, ut nulla tempestate quatiantur, sed stabili mole consistant.

»Ibunt rami eius,« id est proficiunt de uirtute in uirtutem, »et erit quasi oliua gloria eius.« Quia dixerunt: Et erumpet radix eius quasi Libanus; ne putaremus eumdem eum loqui ex infructuosis arboribus sanctum uirum, et conuersum ad Dominum, oliue fructifere comparat. Oleum autem misericordiam significat, que per caritatem operatur, et  omnibus bonis operibus. Ait ergo: »Erit quasi oliua gloria eius,« id est operibus misericordie impinguabitur, ut accenso lumine in tenebris luceat, et aliis exemplum bone operationis tribuat.

»Et odor eius ut Libani.« Libanus apud Grecos et Hebreos et mons dicitur et thus. Hic autem pro thure ponitur: Sicut enim odore thuris, sic delectamur et fama iusti hominis.

»Conuertentur sedentes in umbra eius.« Illi scilicet, qui a Deo Patre peccando recesserant, conuertentur ad eum: et postquam conuersi fuerint, accipient conuersionis sue premium, ut sedeant sub umbra, id est sub protectione illius habitent, et possint dicere cum Ecclesia: Sub umbra illius quam desideraueram sedi, et fructus eius dulcis gutturi meo.  »uiuent tritico, et germinabunt quasi uinea.« Cum, inquit, sederint sub umbra illius, qui mortui fuerant uiuent tritico, id est bonis operibus abundabunt, uel corpore et sanguine Domini, uel certe tritico uiuent, quia per Christum, qui est uerum frumentum, de morte ad uitam resurgent. Unde est: Nisi granum frumenti cadens in terram mortuum fuerit, ipsum solum manet. Ipse quoque uinea est, qui in se credentes uino spirituali debriat. Unde Psalmista: uisitasti terram et inebriasti eam. Et ipse Dominus discipulis: Comedite, amici, bibite et inebriamini, karissimi. Quasi uinea ergo electi germinabunt, quia Dominum suum bonis operibus imitabuntur, iuxta quod ipse Dominus dicit: »Qui mihi ministrat, me sequatur.« »Memoriale eius sicut uinum Libani.«  uinum Libani possumus dicere mistum, et diuersis pigmentis conditum, ut odorem habeat suauissimum. Et est sensus: sicut uinum pigmentatum suaue fragrat hominibus, sic memoria iusti hominis Domini opera imitantis, suauis est et dulcis. Possumus et uinum Libani illud intelligere, quod Domino offerebatur in templo, de quo ait Zacarias: »Aperi, Libane, portas tuas,« etc. Sicut enim delectabatur Deus omnipotens in uino quod ei offerebatur, sic gaudet et letatur ex odore fidelium, fidei, et bonorum operum de se reddentium famam.

»Ephraim, quid mihi ultra idola?« Subauditur opponis. Et est sensus: Cum tanta bona percepturus  sis, quia penitentiam agens meus esse cepisti, quid ultra uis colere idola? »Ego exaudiam et dirigam eum penitentiam agentem, et ad me clamantem.« Dirigam eum, id est per rectam uiam incedere faciam; uia autem Christus, per quem fit accessus ad Patrem. »Ego ut abietem uirentem,« subauditur dedi eum, ut haberet uiriditatem fidei et operationis, et semper celestia mentis intuitu peteret. »Ex me fructus eius inuentus est,« id est omnis illius operatio, et ueteris et Noui Testamenti obseruatio ex meo precessit dono, sine quo nichil potestis facere. Sciendum autem quod sepe iam diximus, salutis Isrelis et reuersionis ad Deum et de captiuitate redemptionem, non carnaliter accipi, ut Iudei somniant, sed spiritualiter et uerissime compleatur.

 »Quis sapiens et intelliget ista; intelligens et sciet hec?« In his uerbis, Propheta obscuritatem uoluminis, et difficultatem ostendit explanationis. Quis nisi Christo docente cognoscere, quid significet Iezrel, quid soror eius non misericordiam consecuta, quid tertius frater eius non populus, quid meretrix Osee coniuncta, et cetera que narrantur in capite, uel quid uentus urens, etc., in fine? Harum itaque obscuritatem rerum considerans, ait: Quis sapiens et intelliget ista? Si autem ipse qui scripsit uel difficile uel impossibile confitetur, quid nos facere possumus, qui, lippientibus oculis et peccatorum sordibus obscuratis, clarissimum iubar solis non possumus intueri? tum si dicerem illud quod scriptum est: O profundum diuitiarum sapientie et  scientie Dei! quam inscrutabilia sunt iudicia eius et inuestigabiles uie eius. »Quia recte uie Domini, et iusti ambulabunt in eis.« uie Domini mandata intelliguntur ueteris ac Noui Testamenti, in quibus iusti ambulant, dum ea opere complent, dicentes ad Deum cum Psalmista: »Perfice gressus meos in semitis tuis.« »Preuaricatores uero corruent in eis.« Preuaricatores, Iudei intelliguntur, heretici, falsique Christiani, qui mandata Domini transgrediuntur. Qui in eis corruent, quoniam qui in lege peccauerunt, per legem iudicabuntur. Et seruus qui scit uoluntatem domini, et non facit, plagis uapulauit multis.



IN IeL PROPHETAM.


 Iel interpretatur incipiens. Iste ad Iudeam et Hierusalem uaticinium proferens, in principio sui uoluminis post luctuosa conuiuia ad luctum prouocat Hierusalem, excidiumque eius prenuntiat. Prophetat quoque uocationem gentium, et super congregatos credentes superuenturum Spiritum sanctum.




CAPUT PRIMUM.

»uerbum Domini quod factum est ad Iel filium Phatuel.« Iel interpretatur fortis Dei. Phatuel, adapertio uel sermo Domini. uerbum Dei, quod semper fuit apud Patrem, ad Iel factum est.

 »Audite hoc, senes, et auribus percipite, omnes habitatores terre.« Senes non etate, sed merito; habitatores uero terre, qui terrenis operibus deprimuntur. Inter audire uero, et auribus percipere, magna distantia est. Presbyteri, hoc est spirituales, sacratius audiunt; qui uero terram inhabitant, auribus percipiunt, sed humilius. »Si factum est istud in diebus uestris, aut in diebus patrum uestrorum, super hoc filiis uestris narrate: et filii uestri filiis suis, et filii eorum generationi altere.« Quod dicturus sum, nouit memoria: noua res nouos auditores desiderat. uinum enim nouum in utres nouos mittitur.  In hac breui sententia omne genus humanum contexuit.

»Residuum eruce comedit locusta, et residuum locuste comedit bruchus, et residuum bruchi comedit rubigo.« Quid enim per erucam, que toto corpore in terram repit, nisi luxuria designatur? quid per locustam, que saltibus euolat, nisi inanis gloria exprimitur? quid per bruchum, cuius pene totum corpus in uentre colligitur, nisi edendi ingluuies figuratur? quid per rubiginem, que dum tangit incendit, nisi ira innuitur? Residuum ergo eruce locusta comedit, quia sepe, cum luxurie uitium a mente recesserit, inanis gloria succedit, cum se quasi sanctum ex castitate gloriatur. Dum ergo uitia uitiis succedunt, agrum mentis alia pestis deuorat, dum  alia relinquit. Item aliter: Assyrii sub Salmanasar, Babylonii Iudeam sub Nabuchodonosor, Antiochus Syrie, et uespasianus imperator Romanorum uastauerunt. Item aliter: Quatuor he pestes quatuor significant genera uitiorum, quibus humane anime peruertuntur; nam hi metuunt, cupiuntque, dolentque, gaudentque.

»Expergiscimini, ebrii, et flete, et ululate omnes qui bibitis uinum in dulcedine, quoniam periit ab ore uestro.« Ebrii uocati sunt qui, mundi huius amore confisi, mala non sentiunt que patiuntur. Quid est ergo dicere: Expergiscimini, ebrii, et flete, nisi: Somnium uestre insensibilitatis excutite, et in deuastatione cordis tot sibi succedentibus uitiorum pestibus, uigilantibus lamentis obuiate?

 »Gens enim ascendit super terram meam fortis et innumerabilis; dentes eius ut dentes leonis, et molares eius ut catuli leonis.« Gens enim fortis et innumerabilis demones significat, que non super celum, hoc est spirituales, sed super terram, hoc est super carnales ascendit.

»Posuit uineam meam in desertum, et ficum meam decorticauit: nudans spoliauit eam et proiecit, albi facti sunt rami eius.« uinea populus Domini nuncupatur, ficus uero Isreliticam plebem significat. Ficum diabolus decorticauit, quia eamdem plebem Iudaicam ab omni gloria nudauit. Rami eius albi facti sunt, quia sacerdotes illius atque doctores forinsecus albi uidentur per hypocrisim.

»Plange quasi uirgo accincta sacco, super uirum  pubertatis tue,« O infelix plebs, uel anima, que sponso, id est Christo, uelut sponso copulata fueras coniugio, et stuprata a demonibus, adultera effecta es, plange quasi uirgo, hoc est age penitentiam.

»Periit sacrificium et libatio de domo Domini; luxerunt sacerdotes ministri Domini.« Domum Domini plebem dicit Iudaicam, siue animam, que, ex spoliata ab aduersariis potestatibus, nudata fit ab omni sacrificio iustitie.

»Depopulata est regio, luxit humus, quoniam deuastatum est triticum, confusum est uinum, et elanguit oleum.« Hoc est quod ait Dauid: »Non est qui faciat bonum, non est usque ad unum.« Triticum, uinum, et oleum, carismatum significant  dona, que in populum Iudeorum, uel in ceteris animabus per degenerem uitam a diabolo dissipata sunt.

»Confusi sunt agricole, ululauerunt uinitores super frumento, uino, et hordeo, quia periit messis agri.« Agricole uel uinitores angeli sunt, siue magistri atque doctores, qui, uidentes animas sibi creditas carnalibus passionibus deseruire, nunc plangunt. Messis humanum genus significat.

»uinea confusa est, et ficus elanguit; malogranatum, et palma, et malum, et omnia ligna agri aruerunt, quia confusum est gaudium a filiis hominum.« uinea uel ficus id ipsum quod superius plebs Iudaica. Malogranatum et cetera ligna diuersa significant carismatum dona, que humano generi ab aduersariis  potestatibus per uitia auferuntur.

»Accingite uos, et plangite, sacerdotes; ululate, ministri altaris. Ingredimini, cubate in sacco, ministri Dei mei, quoniam interiit de domo Dei nostri sacrificium et libatio.« Exhortatio ad prepositos Ecclesie, ut per eruditionem populi sibi crediti, uelut propria deplorent. Domum Dei Ecclesiam dicit, uel animam ex qua munera Dei per uite incuriam perierunt.

»Sanctificate ieiunium, uocate cetum, congregate senes, omnes habitatores terre in domum Dei nostri, et clamate ad Dominum: Ah ah ah diei! quia prope est dies Domini, et quasi uastitas a potente ueniet.« Hoc est: ieiunium uestrum ceteris uirtutibus adiunctum sanctificate. Senes et habitatores terre, doctores  et auditores dicit in Ecclesiam congregandos per fidem; dies Domini dicitur dies iudicii.

»Nunquid non coram oculis uestris alimenta perierunt, de domo Dei uestri letitia et exsultatio?« Crescentibus enim uitiis atque peccatis, luctus succedit letitie; domus Dei Ecclesia intelligitur, uel anima.

»Computruerunt iumenta in stercore suo.« Iumenta in stercore suo putrescere est, homines carnales in fetore luxurie uitam finire. »Demolita sunt horrea, dissipate sunt apothece, quoniam confusum est triticum.« Horrea uel apothece mentes significat fidelium, in quibus frumentum iustitie et uinum prudentie recondi solitum erat.

»Quid ingemuit animal, mugierunt greges armenti? Quia non est pascuum eis, sed et greges pecorum  disperierunt.« Quod animal et armenta dixit, homines doctos doctrinam Dei ignorantes insinuauit, pecora uero gentes significant. Pascua defecerunt, quia ariditas uerbi Dei cuncta possidet, et cessantibus pluuiis eius, omnia aruerunt. Greges disperierunt, quia pastores tales non sunt qui doceant sanitatem.

»Ad te, Domine, clamabo, quia ignis comedit speciosa deserti, et flamma succendit omnia ligna regionis, sed et bestie agri, quasi area sitiens imbrem, suspexerunt ad te, quoniam exsiccati sunt fontes aquarum, et ignis deuorauit speciosa deserti.« Ignis, diabolus, desertum, mundus iste, speciosa deserti, homines siue gloria huius seculi; ligna regionis, gentes que a diabolo consumpte sunt; bestie  agri gentes dicuntur, que post mala opera ad Deum conuerse, eius misericordiam implorant. Fontes aquarum scientiam significant legis, que in populo Iudeorum per infidelitatem exsiccata est.



CAPUT II.

»Canite tuba in Sion, ulutate in monte sancto meo, conturbentur omnes habitatores terre; quia uenit dies Domini, quia prope est dies tenebrarum et caliginis, dies nubis et turbinis.« Clara uox Euangelica predicatio, Sion uero Ecclesia uel anima; habitatores terre, homines dicit esse carnales, quos omnes terret, et ad penitentiam prouocat; dies iudicii talis erit his qui passuri sunt penas, quam diei tenebrarum et caliginis ob damnationem reproborum  comparauit. At uero, quia cuncta retroacta tunc iudicii iustitie patefacta erunt, ideo eam solis lumini comparauit. »Quasi mane expansum super montes populus multus et fortis, similis ei non fuit a principio, et post eum non erit usque in annos generationis et generationis.« Populus multus et fortis, demonum multitudinem et impiorum significat, que a principio, hoc est ab Adam usque in finem seculi cum in iudicio fuerit exstincta, in eternum non erit, quia post eumdem diem iudicii, ascensus atque descensus  non erit.

»Ante faciem eius ignis uorans, et post eum exurens flamma.« Ubicunque enim ille ingressus fuerit, exercitus demonum statim desertum facit, et omnium  uirtutum exurit flores. »Quasi hortus uoluptatis terra coram eo, et post eum solitudo deserti, neque est qui effugiat eum.« Priusquam homo delinquat per eius suasionem, et est sine peccato, fit quasi hortus paradisi: cum autem eum semel ceperit et duxerit in peccatum, facit eum solitudinem et desertum, ita ut non sit, aut raro sit, qui eius possit effugere decipulam.

»Quasi aspectus equorum aspectus eorum, et quasi equites sic currunt.« Equus homo, eques diabolus. Quasi aspectus eqourum, aspectus impiorum, per quos diabolus persequitur iustos. Quadriga diaboli quatuor sunt passiones, quas sub nomine pestium in capite huius libri describit.

»Sicut sonitus quadrigarum super capita montium  exsilient, sicut sonitus flamme ignis deuorantis stipulam, uelut populus fortis preparatus ad prelium.« Stipula, leues et infructuosi homines, igne diaboli consumpti.

»A facie eius cruciabuntur populi, omnes uultus redigentur in ollam.« Cum populi ceperint cum ipso in penam trahi, et eos ceperit habere diabolus in propria potestate.

»Sicut fortes current, quasi uiri bellatores ascendent murum.« Infelix illa ciuitas, hoc est anima, que a tali hoste capitur. In qua cum quisque ingressus fuerit, super murum uirtutum currens libenter insultat; atque domum conscientie cum intrauerit, si quid boni in ea inuenerit, cuncta deperdat.

 »uir in uiis suis gradietur, et non declinabit a semitis suis. Unusquisque fratrem suum non coarctabit. Singuli in calle suo ambulabunt. Sed et per fenestras cadent, et non demolientur. Urbem ingredientur, in muro current, domos conscendent.« In quibus enim diabolus iuste acceperit potestatem, in his per sensus carnis uelut per fenestras ingrediens, amota que intrinsecus reperit, depredatur. Si quis uero eum introire prohibeat, eius edificium boni operis demoliri non permittitur. »Per fenestras intrabunt quasi fur,« id est per sensus nostros occulte demones uelut fures ingredientur.

»A facie eius contremuit terra, moti sunt celi, sol et luna contenebrati sunt, et stelle retraxerunt splendorem suum.« A facie huius populi diabolici,  uel etiam Antichristi contremuit terra, hoc est peccatores; moti sunt celi, id est spirituales. Sol et luna obtenebrati sunt, quia fides Christi et Ecclesie in quorumdam corda sub Antichristo deficiet

»Et Dominus dedit uocem suam ante faciem exercitus sui, quia multa sunt nimis castra eius, quia fortia et facientia uerbum eius.« Quia diuina predicatio preibit Antichristi aduentum. Castra demonum ideo castra Domini dicuntur, quia in omni necessitate tam ad probationem iustorum, quam ad damnationem reproborum eius iuri deseruiunt. »Magnus enim dies Domini, et terribilis ualde, et quis sustinebit eum?« Quis, semper in Scripturis dupliciter intelligitur, id est aut nullus, aut rarus.

»Nunc ergo dicit Dominus: Conuertimini ad me  in toto corde uestro, in ieiunio et fletu et planctu.« Exhortatio Domini humanum genus ad penitentiam prouocans, in ieiunio primo, quia fundamentum penitentie ieiunium est. Comes autem ieiunii, fletus et planctus.

»Et scindite corda uestra, et non uestimenta uestra, et conuertimini ad Dominum Deum uestrum, quia benignus et misericors est, patiens et multe misericordie, prestabilis super malitia.« Hoc aduersum eos loquitur penitentes, qui habitu penitentiam pollicentur, et corde non exhibent. Ne desperet peccator magnitudine uitiorum, benignitas et misericordia Domini illi pollicetur, quia peccantes non punit statim, sed penitentie dat locum.

»Quis scit si conuertatur, et ignoscat, et relinquat  post se benedictionem? Sacrificium et libamen Domino Deo nostro.« In uniuscuiusque peccatum dubie ueniam repromittit, ne negligentiorem faciat penitentem, et relinquat post se benedictionem. Primo benedictionem, que expellit maledictionem, deinde sacrificium et libamen, hoc est opera bona que placeant Deo.

»Canite tuba in Sion, sanctificate ieiunium, uocate cetum, congregate populum: sanctificate Ecclesiam, coadunate senes, congregate paruulos et sugentes ubera.« Iterum eadem repetit, ut uel doctrine frequentis auditu conuertantur ad Deum. Congregatio populi collectio est in Ecclesia fidelium per Christum; etatum diuersitas discretio est meritorum.  »Egrediatur sponsus de cubili suo et sponsa de thalamo suo. Intra uestibulum et altare plorabunt sacerdotes ministri Domini, et dicent.« Sponsus Christus de cubili suo, hoc est de sinu Patris, ad publicum humani generis egressus. Sponsa caro eiusdem Christi ex utero Marie uirginis uelut de thalamo suo prodiens. Sponsus sermo diuinus, sponsa anima fidelis. Sacerdotes ministri Domini, apostoli sunt, pro delictis populi interuenientes. »Parce, Domine, parce populo tuo, et ne des hereditatem tuam in opprobrium, ut dominentur eis nationes.« Hoc est: ut mitteret qui eam liberaret, et misit et pepercit populo suo; id est, in aduentu Christi, remissionem largitus est peccatorum, ut non dominentur eis nationes, id est demones. »Quare dicunt in populis:  Ubi est Deus eorum? Zelatus est Dominus terram suam, et pepercit populo suo.« Zelare ideo dicitur, quia ubicunque zelus est, amoris indicium est. Responsio Domini, pollicitatio eius per libros legis prophetarum. »Ecce ego mittam uobis frumentum, et uinum, et oleum, et replebimini in eis, et non dabo uos ultra opprobrium in gentibus.« Frumentum, Christus, qui in Zacaria frumentum dicitur electorum; uinum, gratia Spiritus sancti; oleum, carismata, que a Christo per donum Spiritus sancti in corda electorum diffunduntur, hoc est: benedictione mea ueterem maledictionem abstergam.

»Et eum qui ab aquilone est, procul abiiciam a uobis, et expellam eum in terram inuiam et desertam.« Aquilonem diabolum dicit: terram inuiam et  desertam, reprobos omnes in quibus regnat appellat. »Faciem eius contra mare orientale, et extremum eius ad mare nouissimum.« Diabolus non habens faciem ad solem iustitie, sed quocunque respexerit, semper mare istius seculi respicit. Orientale autem et nouissimum, principium ruine eius intelligitur. »Et ascendet fetor eius, et ascendet putredo eius, quia superbe egit.« Cum idem diabolus iugulatus in fine mundi fuerit, tunc fetor eius, hoc est qualis sit, omnibus apparebit.

»Noli timere, terra, exsulta et letare, quia magnificauit Dominus ut faceret: nolite timere animalia regionis, quia germinauerunt speciosa deserti.« Hoc est cogitationem suam, quam pro salute humani  generis disposuit, ut de eorum substantia Filius Dei carnem assumeret. Eam quam supra dixerat maledictam, nunc dicit benedictione Dei restaurari. Animalia regionis, gentes quibus uerba uirtutem, id est Christus, per uirginem germinauit. »Quia lignum attulit fructum suum, ficus et uinea dederunt uirtutem suam. Et filii Sion, exsultate et letamini in Domino Deo uestro, qui dedit uobis doctorem iustitie, et descendere faciet ad uos imbrem matutinum.« Lignum, Christus, ficus uero in persona accipitur Spiritus sancti; uinea idem Christus in plebe fidelium; filii Sion, filii dicuntur Ecclesie in speculatione fidei constituti; doctor iustitie, Christus, Ecclesie sue a Deo Patre electus; imbrem matutinum et serotinum,  utriusque Testamenti benedictionem diuinitus in Christo collatam dicit.

»Et implebuntur aree frumento, et redundabunt torcularia uino et oleo,« id est in Christo, uel in principio regni spiritualis, aree Ecclesie a credentibus populis replete, siue corda electorum uariis uirtutibus per imbrem gratie Spiritus sancti redundantia.

»Et reddam uobis annos quos comedit locusta, et bruchus, et rubigo, et eruca. Fortitudo mea magna, quam misi in uos.« Quatuor he pestes quatuor perturbationes, per quas diabolus humanum genus deuorat, significant, hoc est: cupiditatem et metum, letitiam atque tristitiam.

»Et comedetis uescentes, et saturabimini, et laudabitis  nomen Domini Dei uestri, qui fecit uobiscum mirabilia.« Omnes enim qui legunt Scripturas carnaliter, sicut Iudei, et ad intelligentiam non perueniunt spiritualem, isti sunt uescentes, et nunquam ad saturitatem peruenientes. Et laudabitis nomen Domini Dei uestri, hoc est: si misericordiam Dei per intelligentiam spiritualem fueritis consecuti. »Et non confundetur populus meus in sempiternum, et scietis, quia in medio Isrel ego sum,« id est in medio uidentium Deum ex fide. »Et ego Dominus Deus uester, et non est amplius, et non confundetur populus meus in eternum.« Ego sum Christus, et ego Dominus uester, idem ipse Christus, et amplius preter Christum.

»Et erit post hec, et effundam spiritum meum  super omnem carnem, et prophetabunt filii uestri et filie uestre. Senes uestri somnia somniabunt, et iuuenes uisiones uidebunt.« Senes, prophetas, iuuenes, apostolos appellat.

»Sed et super seruos meos et ancillas meas in diebus illis effundam spiritum meum.« Hoc secundum historiam manifestissime dictum et impletum est. Seruos meos, uiros spirituales atque doctores: ancillas uero, ecclesias, uel animas credentium dicit.

»Et dabo prodigia in celo et in terra, sanguinem, et ignem, et uaporem fumi.« Prodigia in celo, hoc est in sanctis; et in terra, hoc est in peccatoribus se Dominus dare pollicetur. Et quid prodigia, nisi signa et perditionem peccatorum, que in aduentu  Spiritus sancti patefacte sunt? In sanguine interfectio animarum; in igne calorem corporis, siue iracundiam cordis; in uapore fumi, cogitationes noxie, que in corde hominum estuant, significantur. Secundum historiam et prophetiam, in tempore passionis Christi omnia hec completa sunt.

»Sol conuertetur in tenebras, et luna in sanguinem, antequam ueniat dies Domini magnus et horribilis.« Hoc est: splendor quorumdam fidelium, ultima tribulatione deficiens obscurabitur, et Ecclesia martyrum sanguine cruentabitur.

»Et erit, omnis quicunque inuocauerit nomen Domini saluus erit.« Inuocare et dicere Dominum, non tantum uoce, sed opere comprobandum est et effectu.  »Quia in monte Sion et in Hierusalem erit saluatio, sicut dixit Dominus, et in residuis quos Dominus uocauerit.« Montem Sion et Hierusalem, Ecclesiam intelligimus, in qua erit saluatio, sicut dixit.



CAPUT III.

»Quia ecce in diebus illis et in tempore illo cum conuertero captiuitatem Iuda et Hierusalem,« que antea non erat. Primi sunt sancti apostoli, uel ceteri ex circumcisione credentes, residui uero, ex gentibus uenientes.

»Congregabo omnes gentes, et deducam eas in ualle Iosaphat, et disceptabo cum eis ibi.« Iosaphat interpretatur Domini iudicium. Hoc ergo est quod dicit: Quando misertus fuero eorum qui per confessionem  nominis mei censentur, tunc omnes aduersarios meos deducam in uallem iudicii. Omnes gentes, aut omnes designat nationes incredulas, aut omnes demones dicit. »Super populo meo et hereditate mea Isrel, quos disperserunt in nationibus, et terram meam diuiserunt.« Hoc est, non eos opprimam in die iudicii, aut auctoritatem potentie mee sentiant, sed ratione iustitie, aut etiam sua confessione dignos se suppliciis esse cognoscant.

»Et super populum meum miserunt sortem.« Hoc est, quod certatim in singulis regnare uoluerunt. »Et posuerunt puerum in prostibulo, et puellam uendiderunt pro uino ut biberent.« Hoc loco queritur de sortibus eorum, quod etiam robustissimum sexum,  etatem que poterat ad uirtutes crescere, suis iniustitiis effleminauerunt, et anima que erat fortissima, libidini et uoluptatibus subiugata est.

»uerum quid mihi et uobis, Tyrus et Sidon, et omnes terminos Palestinorum? nunquid ultionem redditis mihi?« Tyrus tribulatio siue angustia, Sidon uero uenatio, hoc est demones: Palestini, cadentes potione. Que omnia de hereticis recte sentienda sunt, per quos diabolus populum Dei de Ecclesia separauit, atque per eloquentiam suam quasi aurum et argentum, simplices quosque de Ecclesia educentes, filiis Grecorum, hoc est gentilium, sub peccato uenundant. »Et si ulciscimini uos contra me, cito uelociter reddam uicissitudinem uobis super caput uestrum. Argentum enim meum et aurum tulistis,  et desiderabilia mea et pulcherrima mea intulistis in delubra uestra, et filios Iuda et filios Hierusalem uendiderunt filiis Grecie, ut longe faceretis eos de finibus suis,« id est sub peccato, »ut longe eos facerent ab Ecclesie fide.«

»Ecce ego suscitabo illos de loco in quo uendidistis eos, et conuertam retributionem uestram in caput uestrum.« Suscitabo quasi iacentes, qui de fundamento Ecclesie euulsi sunt, in pristinum statum fidei restaurabo, atque in caput uestrum, hoc est hereticorum qui eos seduxistis, ultionem restituam.

»Et uendam filios uestros et filias uestras in manibus filiorum Iuda,« id est eos quos de Ecclesia  possidebitis, in contrarios uobis suscitabo, et filios ac filias, hoc est discipulos uestros per Ecclesie predicatores in eorum subiectionem reducam. »Et uenundabunt eos Sabeis genti longinque, quia Dominus locutus est.« Saba interpretatur conuersio, Iuda uero confessio. Sabei ideo gens longinqua dicitur, quia sancti qui hereticis dominantur, in eternum uiuent.

»Clamate hoc in gentibus, sanctificate bellum, suscitate robustos.« O uos principes, id est doctores, clamate, qui uobis subiecti sunt, quia ueniet dies iudicii. »Accedant et ascendant omnes uiri bellatores.« Accedant pedites, ascendant equites. Equi enim homines impii, equites uero diabolus uel demones. Hi enim dicuntur uiri bellatores, qui humanum genus solent per uitia debellare.

 »Concidite aratra uestra in gladios, et ligones uestros in lanceas, infirmus dicat, Quia fortis ego sum.« Amouete , o uos demones, uniuersam pacem in seditionem, et in bellum cuncti consurgite. »Infirmus dicat quia fortis ego sum.« Dicere in Scripturis, facto opere consummare est. Et cum omnia mala hec feceritis, et omni uirtute ad pugnandum contra electos meos ueneritis, tunc in die iudicii omnem uirtutem uestram prosternam.

»Erumpite et uenite, omnes gentes; de circuitu congregamini. Ibi occumbere faciet Dominus robustos tuos.« Hoc declarat quod cum dies Domini adueniat, et finis mundi appropinquet, Satan omnem uirtutem suam Antichristi temporibus effundat, et ad  tentandas et subuertendas animas uehementius pugnet.

»Consurgant et ascendant gentes in uallem Iosaphat.« Isti autem non iudicantur in montibus, non in campestribus, sed in profundum et deorsum, ut statim iudicii locus ipse pro pena sit. »Quia ibi sedebo ut iudicem omnes gentes in circuitu.« Sedere Dei est habitum et potestatem iudicandi ostendere.

»Mittite falces, quoniam maturauit messis.« Hoc loquitur ad angelos: messores enim angeli sunt, messis uero populi sunt. Quodammodo angeli de sua sublimitate descendunt, quando suscipiunt officia tortorum. »uenite et descendite, quia plenum est torcular: exuberant torcularia, quia multiplicata est malitia eorum.« Iam redundat mundus uel torcular  iniquitatibus, iam ultra capere non potest malitiam humani generis.

»Populi, populi in ualle concisionis, quia iuxta est dies Domini in ualle concisionis.« Nequaquam dixit iudicium, ne uel dubiam sententiam facere uideretur, sed concisionem posuit, cui remanere nichil possit.

»Sol et luna obtenebrati sunt, et stelle retraxerunt splendorem suum.« Sol, Christus; luna, Ecclesia. Stelle uero Christi retraxerunt splendorem suum his qui cruciabuntur. Neque enim merebuntur, qui in pena eunt, lumen iustitie uidere.

»Et Dominus de Sion rugiet, et de Hierusalem dabit uocem suam, et mouebuntur celum et terra,«  id est de Ecclesia sanctorum, siue de Hierusalem celesti. Quia enim rugitu leonis animalia cuncta terrentur, sic et uocem eius omnes pauebunt. »Et Dominus spes populi sui, et fortitudo filiorum Isrel. Et scietis quia ego Dominus Deus uester,« hoc est credentium et fide Deum uidentium. »Habitans in Sion in monte sancto meo.« Mons sanctus aut Hierusalem celestis intelligitur, aut certe ipse Filius. »Et erit Hierusalem sancta, et alieni non transibunt per eam amplius.« Siue Hierusalem celestis, siue Ecclesia, iam in ea non habent amplius potestatem. Ipsi enim intelliguntur alieni.

»Et erit in die illa, stillabunt montes dulcedinem, et colles fluent lacte, et per omnes riuos Iuda ibunt aque.« Montes et colles pro diuersitate meritorum  sanctos appellat, dulcedinem uero eloquia Scripturarum, riuos corda electorum. Aqua uero gratiam significat Spiritus sancti. »Et fons de domo Domini egredietur, et irrigabit torrentem spinarum.« Fons, diuinitas Filii Dei patens, siue Spiritus sanctus: torrens spinarum, peccata humani generis, que per gratiam eorum aduruntur, in futurum purgata.

 »Aegyptus in desolatione erit, et Idumea in desertum perditionis, pro eo quod inique egerint in filios Iuda, et effuderint sanguinem innocentem in terra sua.« Aegyptus interpretatur tenebre, hoc est demones uel peccata. Idumea sanguinea, siue terrena, id est omnia terrena ad uoluptatem carnis et sanguinis pertinentia, que in die iudicii desolabuntur, eo quod per infinitam malitiam suam filios Ecclesie in hoc seculo deceperunt.

»Et Iudea in eternum habitabitur, et Hierusalem in generationem et generationem. Et mundabo sanguinem eorum, quem non mundaueram, et Dominus commorabitur in Sion.« Iudea, hoc est domus confessionis, habitabitur in perpetuum. Sed quia non  est innoxia in hac uita, sed aliquantis, licet leuibus, peccatis contaminata est, ego cuncta mundabo per multitudinem misericordie mee, que ipsi propriis uirtutibus non mundauerunt. Sion interpretatur specula. Ergo in sublime commorabitur Dominus, hoc est in Ecclesia, in qua et regnat in secula.



IN AMOS PROPHETAM.


 Amos, qui interpretatur bonus, uaticinauit in Samaria et Hierusalem, tria et quatuor scelera gentium sub totius mundi imagine describens. Hic aduentum Christi sub Dominica uoce ita predicat:  »Ego firmans tonitruum, et creans Spiritum, et annuntians in hominibus Christum.« Reliqua autem que de Amasia et Hieroboam, siue Isrel loquitur, tropologice ad hereticos referenda sunt.




CAPUT PRIMUM

»uerba Amos, qui fuit in pastoralibus de Thecua, que uidit super Isrel in diebus Ozie regis Iuda, et in diebus Hieroboam, filii Ioas regis Isrel, ante duos annos terremotus.« Amos interpretatur populus auulsus, Ozias uero imperium, uel fortitudo Domini, Hieroboam autem indicatio, uel causa populi, siue diuisio populi, Ioas Domini memoria, siue temporalitas. Thecue uero, que interpretatur tuba, uaticinia significat prophetarum.

 »Et dixit, Dominus de Sion rugiet, et de Hierusalem dabit uocem suam. Et luxerunt speciosa pastorum, et exsiccatus est uertex Carmeli.« De Hierusalem, ubi erat templum et Dei religio, unde Christus ortus uelut leo per Euangelicam predicationem dedit uocem. Speciosa pastorum, populus Iudeorum, uertex Carmeli, templum seu regnum, uel sacerdotium Iudeorum.

»Hec dicit Dominus: Super tribus sceleribus Damasci, et super quatuor non conuertam eum, eo quod contriuerit in plaustris ferreis Galaad. Et mittam ignem in domo Chazel, et deuorabit Dominus Benadab.« Tria et quatuor scelera gentium, que series replicat, hec sunt: Primum itaque scelus est,  quia omnes in Adam moriuntur. Secundum pro eo quod insita nature lege immemores rationis non intellexerunt. Tertium quoque eorum, qui date legi non obediunt. Quartum inexpugnabile eorum qui  in Christum non crediderunt. Post scelera uero gentium, septimo in loco Iuda de preuaricatione legis, et octauo Isrel de impietate, quam in Christo exercuerunt, redarguit. uel certe tria et quatuor scelera sunt cogitare, consentire, facere, et non penitere: aut certe cogitare, loqui, agere, et peccatum suum defendere. Primum peccatum est cogitasse quod malum est, secundo cogitationibus acquieuisse, tertio opere perpetrasse: quartum, post peccatum suum penitentiam non egisse. Chazel interpretatur factura Dei.

»Et conteram uectem Damasci, et disperdam habitatorem de campo idoli, et tenentem sceptrum de domo uoluptatis, et transferetur populus Syrie in Cirenem, dicit Dominus.« Damascus interpretatur  sanguinem bibens, siue sanguinem probans, figura huius mundi.

»Hec dicit Dominus: Super tribus sceleribus Gaze, et super quatuor non conuertam eum, eo quod transtulerint captiuitatem perfectam, ut concluderent eam in Idumeam, et mittam ignem in murum Gaze, et deuorabit edes eius, et disperdam habitatorem de Azoto, et tenentem sceptrum de Ascalone. Et conuertam manum meam super Accaron, et peribunt reliqui Philistinorum, dicit Dominus Deus.« Gaza interpretatur fortitudo eius. »Hec dicit Dominus: Super tribus sceleribus Tyri et super quatuor non conuertam eum, eo quod concluserint captiuitatem perfectam in Idumea, et non sint recordati federis  fratrum.« Tyrus interpretatur tribulatio siue coangustans. Significat peruerse doctrine hereticorum dogmata, que capere nititur ueritatem, et concludere eam in terrenis sensibus.

»Et mittam ignem in murum Tyri, et deuorabit edes eius.« Ignem hereticorum impietatem significare uidetur, que eorum significat congregationes, uelut murum siue edes, id est conscientias eorum deuorat. Potest et futuram significare damnationem.

»Hec dicit Dominus: Super tribus sceleribus Edom, et super quatuor non conuertam eum, eo quod persecutus sit in gladio fratrem suum, et uiolauerit misericordiam eius, et tenuerit ultra furorem suum, et indignationem suam seruauerit usque in finem.« Edom, qui interpretatur sanguineus siue  terrenus, significat populum Iudeorum et hereticos persequentes fratrem suum, hoc est Christum in membris suis.

»Mittam ignem in Theman, et deuorabit edes Bosre.« Mittet Dominus ignem in Theman, hoc est in deserta siccaque Iudea, ut omni sensu littere concidente, superedificetur Ecclesia Christi Domini fundamentis.

»Hec dicit Dominus: Super tribus sceleribus filiorum Ammon, et super quatuor non conuertam eum, eo quod dissecuerit pregnantes Galaad, ad dilatandum terminum suum. Et succendam ignem in murum Rabah, et deuorabit edes eius in ululatu in die belli, et in turbine in die commotionis. Et ibit Melchom in captiuitatem, ipse et principes eius simul, dicit Dominus.«  Galaad namque aceruus testimonii interpretatur. Et quia cuncta simul congregatio Ecclesie per confessionem seruit testimonio ueritatis, non incongrue per Galaad Ecclesia exprimitur, que opere cunctorum fidelium de Deo que sunt uera testantur. Pregnantes autem uocantur anime que intellectum uerbi ex diuino amore concipiunt, si ad perfectum tempus ueniant, conceptam intelligentiam operis ostensione pariture. Secuerunt ergo pregnantes Galaad heretici ad dilatandum terminum suum, quia nimirum mentes fidelium, que iam aliquid de ueritatis intellectu percipiunt, peruersa predicatione perimunt, et scientie sibi nomen extendunt, dum paruulorum corda iam de uerbi conceptione grauida, erroris gladio scindunt, et quasi doctrine sibi opinionem  faciunt.



CAPUT II.

»Hec dicit Dominus: Super tribus sceleribus Moab, et super quatuor non conuertam eum, eo quod incenderit ossa regis Idumee usque ad cineres, et mittam ignem in Moab, et deuorabit edes Carioth, et morietur in sonitu Moab in clangore tube, et disperdam iudicem de medio eius, et omnes principes eius interficiam cum eo, dicit Dominus.« Moab, qui interpretatur ex patre, hoc est, diabolo. Carioth uel Cariathiarim, uertitur in lingua nostra, uilla syluarum, quia Iudei uel heretici, quorum figuram Moab iste gestauit, ossa regis Idumee, hoc  est Christi electos, siue sensus spirituales in diuinis libris per carnalem intellectum comminuunt, atque in fauillam redigunt.

»Hec dicit Dominus: Super tribus sceleribus Iuda, et super quatuor non conuertam eum, eo quod abiecerint legem Domini, et mandata eius non custodierint. Deceperunt enim eos idola sua, postquam abierunt patres eorum. Et mittam ignem in Iudam, et deuorabit edes Hierusalem.« Quod de Iuda dicitur, refertur ad Ecclesiam, que est uera confessio. Et in eo arguitur quod legem Domini contempserit, et eius mandata non fecerit.

»Hec dicit Dominus: Super tribus sceleribus Isrel, et super quatuor non conuertam eum, eo quod uendiderit pro argento iustum, et pauperem  pro calceamentis; qui conterunt super puluerem terre capita pauperum, et uiam humilium declinant.« Hoc de Christo, quem Iudei uendiderunt argento, recte intelligendum est. Capita pauperum Iudei et heretici super puluerem terre conuertunt, quia sensus humilium fidelium in terreno intellectu comminuunt, et uiam humilium illam, quam dixit: »Ego sum uia et ueritas et uita,« declinant, quia per eam ambulare contemnunt. »Et filius ac pater eius ierunt ad puellam, ut uiolarent nomen sanctum meum.« Pater, populus Iudeorum; filius uero populus est Christianus. Ille autem cum patre ad puellam ingreditur, qui ueniens ad Ecclesiam, legem cum Euangelio seruare uult, ac per hoc committit stuprum, et uiolat nomen Dei.

 »Et super uestimentis pignoratis accubuerunt iuxta omne altare, et uinum bibebant damnatorum in domo Dei sui.« Tantus enim apud sacerdotes Iudeorum erat contemptus in Deum, ut uestimenta sua, in quibus dormierant, uel in quibus fornicabantur, iuxta altare funibus terre tenderent et facerent uelamina, post que fornicantes in templo nullus posset aspicere.

»Ego autem exterminaui Amorrheum a facie eorum, cuius altitudo cedrorum, altitudo eius, et fortis ipse quasi quercus, et contriui fructum eius desuper, et radices eius subter. Ego sum qui ascendere uos feci de terra Aegypti, et eduxi uos in deserto quadraginta annis, ut possideretis terram Amorrhei, et suscitaui de filiis uestris in prophetas, et de  iuuenibus uestris Nazarenos. Nunquid non ita est filii Isrel, dicit Dominus? Et propinabatis Nazareis uinum, et prophetis mandabatis dicentes: Ne prophetetis.« Hoc secundum historiam tempore illo impletum est, quando extirpatis septem gentibus de terra Chananeorum, populus Iudeorum sedibus potiti sunt.

»Ecce ego stridebo super uos, sicut stridet plaustrum onustum feno.« Quia enim fenum est uita carnalium, sicut scriptum est: »Omnis caro fenum,« in eo quod Dominus uitam carnalium tolerat, more plaustri fenum se portare testatur. Cui sub feni onere stridere, est pondera et iniquitates peccantium conqueri.

 »Et peribit fuga a ueloce, et fortis non obtinebit uirtutem suam, et robustus non saluabit animam suam, et tenens arcum non stabit, et uelox pedibus non saluabitur, et ascensor equi non saluabit animam suam, et robustus corde inter fortes nudus fugiet in die illa, dicit Dominus.« Hoc secundum historie fidem tunc impletum est, quando ob meritum peccatorum Assyriis uel ceteris gentibus in direptionem sunt traditi. Generaliter uero super omnes delinquentes hoc quod minatur, in die iudicii uenturum est



CAPUT III.

»Audite uerbum quod locutus est Dominus super uos, filii Isrel, super omni cognatione, quam eduxit de terra Aegypti, dicens, tantummodo uos cognoui  ex omnibus cognationibus terre, idcirco uisitabo super uos omnes iniquitates uestras.« Hoc non solum de Iudeis, sed de omnibus electis, quos Deus omnipotens, uelut pater filios, in hac uita flagellat, sentiendum est.

»Nunquid ambulabunt duo pariter, nisi conuenerit illis?« Isti igitur duo qui sibi consentiunt, et in uia Christi pariter ambulant, uterque populus, hoc est, ex circumcisione et preputio intelligendi sunt.

»Nunquid rugiet leo in saltu, nisi habuerit predam? Nunquid dabit catulus leonis uocem de cubili suo, nisi aliquid comprehenderit?« Leo, diabolus; catulus leonis, multitudo immundorum spirituum capientes predam, animas uidelicet reproborum,  que unitatem fidei per discordiam amittunt, ac secum eas in barathrum damnationis trahunt.

»Nunquid cadet auis in laqueum terre absque aucupe? nunquid aufertur laqueus de terra antequam quid ceperit?« Laqueus terre seu aucupis, diabolus intelligendus est, qui in terrenis actibus seu per discordiam unitatis, electos uelut aues capit.

»Si clanget tuba in ciuitate, et populus non expauescet? Si erit malum in ciuitate, quod Dominus non fecit?« Quidquid enim in Scripturis sanctis, tuba comminans: malum autem quod Dominus facit in ciuitate, non contrarium est uirtuti, afflictionem autem et cruciatus hominum significat.

»Quia non faciet Dominus Deus uerbum, nisi reuelauerit secretum suum, ad seruos suos prophetas.«  Non quod omnia reuelet Deus prophetis, que in celo facturus est, uel ante iam fecit, sed ea tantum que facturus sit in terris reuelauit.

»Leo rugiet, quis non timebit? Dominus Deus locutus est, quis non prophetabit?« Scio quemdam in suis scriptum commentariis reliquisse, leonem rugientem diabolum intelligendum, et rugientem his qui perituri sunt. Deum autem qui loquitur per prophetas, referendum esse ad Deum saluatorem, ut quomodo illi in malam partem audiunt leonis rugitum, et capiuntur in mortem, sic sancti in bonam partem Deum precipientem audiant et saluentur.

»Auditum facite in edibus Azoti, et in edibus terre Aegypti, et dicite: Congregamini super montes  Samarie, et uidete insanias multas in medio eius, et calumniam patientes in penetralibus eius, et nescierunt facere rectum, dicit Dominus Deus, thesaurizantes iniquitatem et rapinas in edibus suis.« Azotus interpretatur ignis, populum gentium exhortatur ut congregetur super populum Iudeorum, ut uideat mala que ipse fecit, ut ipse populus Iudeorum iustas querimonias aduersus Deum se habere non putet, pro eo quod illos tradidit in direptionem. Calumniam quoque patiuntur in penetralibus eius, siue opprimuntur simplices quique credentium, dum nomine ueritatis heretici uolunt mendacium, et omnino rectum facere nesciunt, quia perdiderunt tramitem ueritatis, nec credent in eum qui dicit: »Ego sum ueritas.«

 »Propterea hec dicit Dominus Deus: Tribulabitur et circuietur terra, et detrahetur ex te fortitudo tua, et diripientur edes tue.« Heretici quoque terrena sapientes, aut tribulabuntur in die iudicii, et omnis eorum fortitudo tenuabitur, et diripientur que habuerant de rapinis, ut liberentur populi quos deceperant. Aut certe per uiros ecclesiasticos quotidie tribulabuntur testimoniis Scripturarum, et detrahetur ex eis fortitudo syllogismorum et uerborum acutorum, quibus suum dogma firmauerant, ut qui rapti fuerant de Ecclesia, ad Ecclesiam reuertantur.

»Hec dicit Dominus, quomodo si eruat pastor de ore leonis duo crura, aut extremum auricule, sic eruentur filii Isrel qui habitant in Samaria in plaga lectuli, et in Damasci grabato.« Hoc secundum historiam  in Iudeis temporibus uastationis eorum impletum fuisse non dubium est: secundum uero tropologiam, de uocatione gentium sentiendum est, quas »pastor bonus, qui animam suam pro ouibus suis ponit,« de ore leonis  eruit: in crura, doctores: in extremum uero auricule, auditores significat.

»Audite et contestamini in domo Iacob, dicit Dominus exercituum, quia in die cum uisitare cepero preuaricationes Isrel super eum, uisitabo et super altaria Bethel, et amputabuntur cornua altaris, et cadent in terram, et percutiam domum hiemalem cum domo estiua, et peribunt domus eburnee, et dissipabuntur edes multe, dicit Dominus.« Secundum historiam in Iudeis impletum esse credimus,  secundum anagogen uero de hereticis sentiendum est, qui pretermisso altari Domini, quod est unitas fidei, plurima altaria sibi, non Deo construunt. Domum uero hiemalem aut estiuam, atque Isrel et Iudam, aut certe populum Iudeorum et hereticos prefigurat.



CAPUT Iu.

»Audite uerbum hoc, uacce pingues, que estis in monte Samarie, que calumniam facitis egenis, et confringitis pauperes, que dicitis dominis uestris: Afferte, et bibemus. Iurauit Dominus Deus in sancto suo, quia ecce dies uenient super uos, et leuabunt uos in contis, et reliquias uestras in ollis feruentibus.«  uaccas pingues, principes Iudeorum siue diuites huius mundi dicit. Spiritualiter uero Samaria, que interpretatur custodia, superbiam significat hereticorum, qui se custodes preceptorum Dei esse mentiuntur. Quod uero ait, »Leuabunt uos in contis, historialiter principibus Iudeorum accidit. Tropice uero, hereticos coniunctos uiris ecclesiasticis per diuinas sententias figurat, aut certe futuram damnationem insinuat.

»Et per aperturas exibitis, altera contra alteram, et proiiciemini in Armon, dicit Dominus.« Secundum historiam in Iudeis tunc adimpletum est, quando in captiuitatem diuisi abducti sunt. Spiritualiter uero, heretici ab unitate fidei recedentes, atque in uarias sectas aduersum se diuisi, per superbiam in  perditionem proiecti.

»uenite ad Bethel, et impie agite ad Galgalam, et multiplicate preuaricationem: et offerte mane uictimas uestras, tribus diebus decimas uestras, et sacrificate de fermentato laudem, et uocate uoluntarias oblationes, et annuntiate. Sic enim uoluistis, filii Isrel, dicit Dominus.« Secundum historiam ironice loquens contra Iudeos, ne ipsi scelera perpetrent, sed secundum eorum preuaricationem peccatis peccata cumulent, pro quibus atrocius puniantur. Heretici uero ad Bethel, hoc est ad domum Dei uenientes, impie agunt, dum sacrificium quod soli Deo debetur, diabolo immolant, atque ceteros ad impietatem suam annuntiando prouocant, dum de fermento falsorum dogmatum fauores  hominem querunt.

»Unde et ego dedi uobis stuporem dentium in cunctis urbibus uestris, et indigentiam panum in omnibus locis uestris, et non estis reuersi ad me, dicit Dominus:« Si quis enim comederit uuam acerbam, quod significat iniquitatem, stupebunt dentes eius, ut non bene Scripturarum sanctarum testimoniis abutatur, comedens eam immaturam et absque dulcedine.

»Ego quoque prohibui a uobis imbrem, cum adhuc tres menses superessent usque ad messem, et plui super ciuitatem unam, et super ciuitatem alteram non plui. Pars una compluta est, et pars supra quam non plui, aruit. Et uenerunt due et tres ciuitates ad ciuitatem unam ut biberent aquam, et  non sunt satiate, et non redistis ad me, dicit Dominus.« Prohibet quoque Dominus a Iudeis et ab hereticis pluuias spirituales, et omnem rorem diuine scientie, et cognitionem sancte Trinitatis. Pluit autem Dominus super ciuitatem unam uere confessionis Ecclesiam, et super alteram non pluit, que est in hereticorum conciliabulis. Due et tres ciuitates ad unam pergunt ciuitatem, in qua aque sunt abundanter spei, fidei et caritatis: sed ideo non satiantur, quia ad diuinam gratiam requirendam non uoluntate, sed necessitate ueniunt.

»Percussi uos in uento urente, et in aurugine multitudinem hortorum uestrorum et uinearum uestrarum. Oliueta uestra et ficeta uestra comedet  eruca, et non redistis ad me, dicit Dominus.« Habent heretici hortos et uineas, uel oliueta seu ficeta, hoc est falsas uirtutes, quas tamen eruca uel cetere pestes diaboli absque dubio abrodunt atque consumunt.

»Nisi in uos mortem in terra Aegypti, percussi in gladio iuuenes uestros, usque ad captiuitatem equorum uestrorum, et ascendere feci putredinem castrorum uestrorum in nares uestras, et non redistis ad me, dicit Dominus.« Mittit ergo Dominus mortem in Iacob ut mortificemus membra nostra super terram. Equos quoque tradidit in captiuitatem, ne in precipitia labantur inferni, ut sua peccata cognoscant, et putere sentiant atque peccare desistant.

 »Subuerti uos sicut subuertit Dominus Sodomam et Gomorrham, et facti estis quasi torris raptus de incendio, et non redistis ad me, dicit Dominus.« Igitur Isrel et cuncti heretici, qui habent opera Sodome et Gomorrhe, subuertuntur, et quasi torris raptus de incendio liberantur per gratiam Dei.

»Quapropter hec faciam tibi, Isrel. Postquam autem hec fecero tibi, preparare in occursum Domini Dei tui Isrel, quia ecce ego formans montes, et creans uentum, et annuntians homini eloquium suum, faciens matutinam nebulam, et gradiens super excelsa terre, Dominus exercitum nomen eius.« Postquam autem  fecero tibi que me facturum esse contestor, preparare ad inuocandum Dominum Deum tuum, seu preparare in occursum Dei tui.  Spiritum uero quem hoc in loco dicit, non Spiritum sanctum, ut heretici suspicantur, sed uentum intelligimus seu spiritum hominis. Postquam Christus fuerit nuntiatus, tunc nobis lumen ueritatis aperitur, non tamen ad perfectum, quia nunc ex parte uidemus, et ex parte cognoscimus. Montes uero siue excelsa terre apostolos dicit, uel omnes uiros spirituales, sub quibus Dominus graditur. Matutinam uero nebulam, aut incarnationem suam dicit, aut certe Euangelicam predicationem, que ab infidelibus dum non creditur, minime uidetur.



CAPUT u.

»Audite uerbum istud, quod ego leuo super uos planctum: domus Isrel cecidit, non adiiciet ut resurgat.  uirgo Isrel proiecta est in terram suam, non est qui suscitet eam.« Quantum ad ordinem littere pertinet, decem tribus que appellabantur Isrel, ducte in captiuitatem, nequaquam ad terram suam postea sunt reuerse. Figuraliter uero tam ipsos Iudeos, quam etiam quosdam peccatores Ecclesie redarguit, qui post perpetratam malitiam ad penitentiam redire nolunt.

»Quia hec dicit Dominus: Urbs de qua egrediebantur mille, relinquentur in ea centum: et de qua egrediebantur centum, relinquentur in ea decem in domo Isrel.« Hoc est quod ait Isaias: Si fuerit numerus filiorum Isrel sicut arena maris, reliquie conuertentur ex eis.

 »Quia hec dicit Dominus domui Isrel: Querite me, et uiuetis, et nolite querere Bethel, et in Galgala nolite intrare, et in Bersabee non transibitis, quia Galgala captiua ducetur, et Bethel inutilis erit.« Nolite querere  Bethel, in qua erat uitulus aureus, et in Galgala idololatrie dedita nolite intrare, et in Bersabee, hoc est ad puteum iuramenti non transibitis: ubi si quando errabat tribus Iuda, idola adorare consueuerat.

»Querite Dominum, et uiuite, ne forte comburatur ut ignis domus Ioseph, et deuorabitur, et non erit qui exstinguat. Bethel, qui conuertitis in absynthium iudicium, et iustitiam in terra relinquitis.« Iste est ignis, qui succenditur non ab alio aliquo, sed ab ipsis peccatoribus, de quo alibi Dominus dicit:  »Ambulate in lumine ignis uestri, et in flamma quam succendistis.«

»Facientem Arcturum et Orionem, et conuertentem in mane tenebras, et diem in noctem mutantem, qui uocat aquas maris, et effundit eas super faciem terre, Dominus nomen est eius.« Secundum historie ueritatem Dominus, qui Creator est omnium, comminatur captiuitatem futuram super Samariam, et depopulationem super potens regnum affert. Arcturum uero et Orionem, Ecclesiam intellige, siue omnes sanctos. In mane Dominus tenebras conuertit, cum populum gentium de infidelitatis errore ad fidei lucem perduxit. Diem quoque in noctem mutauit, quia populum Iudeorum de propria iustitia presumentem, in cecitate cordis sui dereliquit.

 »Qui subridet uastitatem super robustum, et depopulationem super potentem affert.« Subridentem Deum, irascentem significat, quia et nos quando irascimur, interdum subridemus.

»Odio habuerunt in porta corripientem, et loquentem perfecte abominati sunt.« Que est porta, in qua propheta redarguit delinquentes, nisi ianua uitiorum. Aut certe ipse propheta stat in porta, in initiisque uirtutum, et odio habetur ab his quos corripit. Qui enim non recipit prophetam, non recipit qui misit illum. Loquentem uero perfecte, Christum Dominum accipi non dubium est.

»Idcirco pro eo quod diripiebatis pauperem et predam electam tollebatis ab eo, domos quadro lapide  edificabitis et non habitabitis in eis: uineas amantissimas plantabitis, et non bibetis uinum earum, quia cognoui multa scelera uestra, et fortia peccata uestra.« Pauperem, Christum intelligi in membris suis non absurdum est: hunc heretici per occultas insidias depredari conantur. »Hostes iusti accipientes munus, et pauperes in porta deprimentes. Ideo prudens in tempore illo tacebit, quia tempus malum est.« Hostes iusti, omnes inimici Christi intelliguntur. Deteriores uero omnium heretici comprobantur, qui in portis fidei humiles Ecclesie deprimere conantur.

»Querite bonum, et non malum, ut uiuatis, et erit Dominus Deus exercituum uobiscum, sicut dixistis.  Odite malum, et diligite bonum, et constituite in porta iudicium, si forte misereatur Dominus Deus exercituum reliquiis Ioseph.« Si enim quesieritis bonum, statim repellitis malum. Bonum uero ipse Dominus est. Iudicium uero in porta constituere est iniquitate repulsa ueritatem recipere. uel certe in portis iudicium constituere est presules ecclesiarum intra sanctam Ecclesiam, que est porta regni celorum, uera discretione boni ac mali populum docere.

»Propterea hec dicit Dominus Deus exercituum dominator: In omnibus plateis planctus, et in cunctis que foris sunt, dicetur, ue, ue: et uocabunt agricolam ad luctum, et ad planctum eos qui sciunt plangere, et in omnibus uiis erit planctus, quia pertransibo in medio tui, dicit Dominus.« uastationem  Iudeorum non solum in habitationibus eorum, sed et in cunctis que foris erant uentura, prophetauit. Qui enim in Ecclesia fuerint, non audient ue, sed penarum est ultimum, sed si forte peccauerint, assumetur super eos lamentum. Agricole, et qui norunt plangere, ecclesiastici uiri sunt, qui ante uenturum iudicium peccatores ad penitentiam uocant.

»ue desiderantibus diem Domini. Ad quid eam uobis? Dies Domini ista, tenebre et non lux.« Iudei ut heretici, siue plerique de Ecclesia, de iustitia fidentes, diem Domini, hoc est diem iudicii, quasi securi facinorum, desiderare profitentur quem timere debuerant.

»Quomodo si fugiat homo a facie leonis, et occurrat  ei ursus, et ingrediatur domum, et innitatur manu sua super parietem, et mordeat eum coluber.« Leo, uel ursus, seu coluber, hoc in loco diabolus intelligendus est. Domus quoque unicuique delinquenti propria conscientia est, in qua illi non est bene.

»Nunquid non tenebre dies Domini, et non lux: et caligo, et non splendor in ea? Odi et proieci festiuitates uestras, et non capiam odorem cetuum uestrorum: quod si obtuleritis mihi holocaustomata et munera, non suspiciam, et uota pinguium uestrorum non suscipiam. Aufer a me tumultum carminum tuorum, et cantica lyre tue non audiam, et reuelabitur quasi aqua iudicium, et iustitia quasi torrens fortis.« De Iudeorum uictimis et hereticorum sacrificiis,  que a Deo non approbantur, dicit. Necnon et cantica Leuitarum, quibus laudabant Deum, tumultum uocat, sonitumque confusum, similiter et hereticorum. Iudicium Dei atque iustitiam, quam de populo suo iudicabit, patebit omnibus, et instar torrentis fortissimi, quidquid arripuerit, secum trahit, et si obstiterit, non patitur.

»Nunquid hostias et sacrificium obtulistis mihi in deserto quadraginta annis domus Isrel? et portastis tabernacula Moloch idolo uestro, et imaginem idolorum uestrorum, sidus Dei uestri, que fecistis uobis. Et migrare uos faciam trans Damascum, dixit Dominus Deus exercituum nomen eius.« Populus Isreliticus idololatrie cultura illecebratus, et hoc  quod Deo offerebant, quia non sponte, sed penarum metu coacti faciebant, pro non factis reputabantur. Sidus uero stellam dicit, que a Saracenis infidelibus olim colebatur.



CAPUT uI.

»ue qui opulenti estis in Sion, et confiditis in monte Samarie, optimates capita populorum, ingredientes pompatice domum Isrel.« Opulentos in Sion, principes Iudeorum dicit, siue hereticorum magistros, de propria iustitia presumentes, quasi in monte Samarie fidentes. Hi sunt enim secundum aliam editionem, qui spernunt Sion, hoc est Ecclesiam Dei, dicit Dominus.

»Transite in Chalane, et uidete, et ite inde in  Emath magnam, et descendite in Geth Palestinorum, et ad optima queque regna horum.« Historialiter principes Iudeorum, siue Ecclesie diuites increpat, qui dissolute uiuentes, latiores uias huius mundi, per quas infideles ambulant, qui hoc quod Dauid in cultu Dei fecit, ipsi ad uoluntatem et luxuriam faciunt. Ipsi enim separati sunt in diis Moloch, hoc est in die iudicii, a societate sanctorum. »Si latior est terminus eorum termino uestro, qui separati estis in diem malum, et appropinquastis solio iniquitatis, qui dormitis in lectis eburneis, et lasciuitis in stratis uestris, qui comeditis agnum de grege, et uitulos de medio armenti, qui canitis ad uocem psalterii. Sicut Dauid putauerunt se habere uasa cantici, bibentes in phialis uinum, et optimo  unguento delibuti, et nichil patiebantur super contritione Ioseph.« Secundum tropologiam contra hereticos sermo propheticus dirigitur, qui separati sunt in die malo, hoc est presenti in tempore, siue in die iudicii, a consortio Ecclesie, qui cantica sua, hoc est falsa predicamenta Christi predicationem opinantur. Hos enim exhortatur sermo diuinus, ut mente tractent uniuersarum gentium philosophias, et reperiant angustiores terminos eorum sanctarum Scripturarum terminis.

»Quapropter nunc migrabunt in capite transmigrantium, et auferetur factio lasciuientium. Iurauit Dominus Deus in anima sua, dicit Dominus Deus exercituum. Detestor ego superbiam Iacob, et domus eius odi.« Secundum historie ueritatem de Iudeis  dicit, qui in captiuitatem transmigrati sunt. »Et tradam ciuitatem cum habitatoribus suis. Quod si reliqui fuerint decem uiri in domo una, et ipsi morientur, et tollet eum propinquus suus, et comburet eum ut efferat ossa de domo, et dicet ei, qui in penetralibus domus est: Nunquid adhuc est apud te? et respondebit, finis est.« Secundum historie fidem eo tempore in populo Iudeorum impletum esse comperimus, quando Hierusalem a Romanis uastata est. Tropologice uero de hereticis intelligendum est, in quorum conciliabulis si reliqui fuerint decem uiri, omnes morientur ea morte que ducit ad tartarum. Iustorum ossa sepelient propinqui et domestici eorum, de quibus dicitur: Sine mortuos ut  sepeliant mortuos suos. Et ille qui foris est, et domum non ingreditur, sed magis mortuos foras eiicit, imperat ei qui comburit mortuos, et dissoluit in cineres, et eorum ossa comminuit, ut taceat, et purissimum Dei nomen mortuo ore non maculet, »et dicet ei: Tace, et non recorderis nominis Domini, quia ecce Dominus mandauit, et percutiet domum maiorem in ruinis, et domum minorem in scissionibus.« Domum magnam, et domum minorem, Iudaicum populum significare putant, et Ecclesiam ex gentibus congregatam. Que Ecclesia si quando peccauerit, et percutitur scissionibus hereticorum, sicut populus Iudeorum conuulsus est in ruinam.

»Nunquid currere queunt in petris equi, aut  arari potest in bubalis? Quoniam conuertistis in amaritudinem iudicium, et fructum iustitie in absynthium?« Cum enim siluestres boues sunt indomiti propter feritatem, et nolunt terram uomere scindere, uos autem superbi atque elati, cum equi et bubali naturam suam mutare non possint, mutastis Dei culturam, ut dulce amarum faceretis.

»Qui letamini in nichilo, qui dicitis, nunquid non in fortitudine nostra assumpsimus nobis cornua? Ecce enim suscitabo super uos, domus Isrel  gentem, et conteret uos ab introitu Emath usque ad torrentem deserti.«



CAPUT uII.

»Hec ostendit mihi Dominus Deus.« Hec uox  omnium superborum est, qui in fortitudine sua fisi, temporalem potentiam, quam nonnisi a Deo accepissent, habere poterant, sue uirtuti magis quam Deo ascribunt. »Et ecce fictor locuste in principio germinantium serotini imbris, et ecce serotinus post tonsorem gregis. Et factum est cum consummasset comedere herbam terre, et dixi: Domine Deus, propitius esto, obsecro. Quis suscitabit Iacob, quia paruulus est?« Fictor locuste et creator Deus est. He ueniunt in principio imbris serotini, hoc est uerno tempore quando cuncta uirent. Has autem locustas innumerabilis bruchus sequebatur, qui ueniebat post imbrem serotinum, et appellabatur tonsor, uel tonsura gregis, qui duos reges Assyriorum atque exercitum Chaldeorum, qui Iudeorum gentem depopulati  sunt, significasse non dubium est. Aliter: Gog rex locustarum, qui secundum Septuaginta interpretes positus est, interpretatur tectum, superba quedam et arrogans fortitudo Antichristi significatur, qui in fine mundi cum innumerabili infidelium multitudine ueniens, uelut in serotino, cunctam herbam terre, hoc est omnia infirma et tenera humani generis consumptura est. Unde et propheta pro populo Isrel, quia paruulus est sensu, Deum interpellat, ut, mutata sententia, saltem reliquie ex eis saluentur.

»Misertus est autem Dominus super hoc. Non erit, dixit Dominus. Hec ostendit mihi Dominus Deus, et ecce uocabit iudicium ad ignem Dominus  Deus, et deuorabit abyssum multam, et comedit simul partem, et dixi: Domine Deus, quiesce, obsecro. Quis suscitabit Iacob, quia paruulus est? Misertus est Dominus super hoc. Sed et istud non erit, dixit Dominus Deus. Hec ostendit mihi Dominus Deus.« Iudicium quippe ad ignem uocatur, cum iustitie sententia ad penam eterne concremationis ostenditur, et multam abyssum deuorat, quia iniquas atque incomprehensibiles hominum mentes concremat, que nunc coram hominibus etiam superborum operum miraculis coruscant. Pars autem domus comeditur, quia illos quoque gehenna deuorat, qui nunc se quasi in sanctis actibus de electorum numero esse gloriantur.

»Et ecce Dominus stans super murum litum, et  in manu eius trulla cementarii. Et dixit Dominus ad me: Quid tu uides, Amos? Et dixi: Trullam cementarii. Et dixit Dominus: Ecce ego ponam trullam in medio populi mei Isrel, non adiiciam ultra superinducere eum, et demolientur excelsa idoli, et sanctificationes Isrel desolabuntur, et consurgam super domum Ieroboam in gladio.« Trulla cementarii significat Domini protectionem, quam populo suo Isrel, quasi a priori edificio abstulit. Adamas uero lapis durissimus et indomabilis atque indecorus, prefigurat Dominum atque Saluatorem nostrum, »qui cum in forma Dei esset, non rapinam arbitratus est esse se equalem Deo, sed semetipsum exinaniuit formam serui accipiens.« Hic stat super murum adamantinum, hoc est super incorruptum Ecclesie edificium.

 »Et misit Amasias sacerdos Bethel ad Ieroboam regem Isrel, dicens: Rebellauit contra te Amos in medio domus Isrel, non poterit terra sustinere uniuersos sermones eius. Hec enim dicit Amos: In gladio morietur Ieroboam, et Isrel captiuus migrabit de terra sua. Et dixit Amasias ad Amos: Qui uides, gradere, fuge in terram Iuda, et comede ibi panem, et ibi prophetabis, et in Bethel non adiicies ultra ut prophetes, quia sanctificatio regis est, et domus regni est.« Omnia que de Amasia et Ieroboam et Isrel in hac prophetia continentur, tropologice ad hereticos transferenda sunt, quorum sacerdos Amasias solet aliquando mittere ad Ieroboam regem hereticorum atque patronum, et sanctos uiros  ac precones fidei accusare apud eum, et iubere doctoribus ne predicent in Isrel, ne contra regis faciant uoluntatem: quia Bethel, hoc est domus Dei, et falsa Ecclesia sanctificatio regis sit et domus regni. Solent enim dicere: Imperator nobis communicat, et si quis ei restiterit, statim calumniatur.  Ergo tu contra imperatorem facis, Augusti mandata contemnis.

»Et respondit Amos, et dixit ad Amasiam: Non sum propheta, et non sum filius prophete, sed armentarius ego sum, uellicans sycomoros, et tulit me Dominus cum sequerer gregem, et dixit ad me: uade, propheta ad populum meum Isrel.« Sycomoros quidam ita disserunt, ut sycamina uelint appellare, genus arborum que in Palestina nascuntur in campestribus, et agrestes afferunt fructus: que si non uellicentur, amarissimas cariculas faciunt, et aquicelus corrumpitur. Nobis autem, quia solitudo in quam morabatur Amos nullam huiuscemodi gignit arborum, magis uidetur rubos dicere, qui ferunt mora, et pastorum famem ac penuriam consolantur.  Sunt et alii qui sycomoros omnes fructuosas arbores significasse astruunt.

»Et nunc audi uerbum Domini: Tu dicis, non prophetabis super Isrel, et non stillabis super domum idoli; propter hoc hec dicit Dominus Deus: Uxor tua in ciuitate fornicabitur, et filii tui et filie tue in gladio cadent, et humus tua funiculo metietur, et tu in terra polluta morieris, et Isrel captiuus migrabit de terra sua.« Hoc est quod apostolos Scriptura fecisse commemorat; quando denuntiauerunt eis scribe et Pharisei, ne docerent in nomine Iesu, et illi responderunt dicentes. »Obedire oportet Deo magis quam hominibus,« quod etiam prophetam Amos fecisse cognoscimus. Amasias quoque, qui nunc gloriatur in sacerdotii potestate, moriatur  in terra que polluta est idolis, et non ante moriatur nisi populum quem deceperat seruientem uideat atque captiuum. Amasias, qui interpretatur robustus ac rigidus, eo quod rebellis sit et ferox, et ecclesiasticum uirum et uere prophetam uetet Dei proferre sermonem, et errantem populum corrigere, arrogantiam hereticorum pretendisse non dubium est. Horum hereticorum uxor, hoc est falsa Ecclesia, patebit omnibus fidelibus esse plebs adultera, et filii eius ac filie quas male genuerunt in errorem, Domini indignatione uel certe propria impietate feriantur. Humus quoque illius et uniuersa possessio erit pars demonum, et ipsi morientur in terra polluta, que habitatorem Deum non habet.



CAPUT uIII.

 »Hec ostendit mihi Dominus Deus, et ecce uncinus pomorum. Et dixit Dominus, Quid tu uides, Amos? et dixi, Uncinum pomorum.«





IN ABDIAM PROPHETAM.


 Abdiam prophetam esse aiunt Hebrei, qui sub rege Samarie Achab et impiissima regina Iezabel, pauit centum prophetas in specubus, qui non curuauerunt  genua Baal, et de septem millibus erant quos Elias arguitur ignorasse, sepulcrumque eius usque hodie cum mausoleo Elisei prophete et Ioannis Baptiste  in Sebaste, que olim Samaria dicebatur, cum magna ueneratione habetur. Legitur quia centum prophetas pauerat, accepit spiritum prophetie, et de duce exercitus fit dux Ecclesie, et impletum est in illo quod Dominus ait: »Qui recipit prophetam in nomine prophete, mercedem prophete accipiet.« Tunc in Samaria paruum gregem pauerat, nunc in toto orbe Christi pascit Ecclesiam.




CAPUT PRIMUM.

»uisio Abdie.« Potest queri cur dicatur uisio Abdie, cum non legamus in sequentibus quod aliquid uiderit, sed audierit. Sciendum autem uisionem hic pro intellectu poni, quia quod audiuit, uidit, hoc est intellexit more prophetarum. Sunt autem tria  genera uisionum: una est corporalis, sicut in lapidibus; spiritualis, sicut in somnis uidemus equos currere, homines bellare; intellectualis, qua locuti sunt sancti prophete. Intelligebant enim spiritualiter quidquid loquebantur. »Hec dicit Dominus Deus ad Edom.« Edom ipse est Esau et Seir, similiter regio illius tribus nominibus nuncupatur. Dictus est enim Esau, ab esu lentis, quia propter rufum lenticule cibum uendidit primogenita. Nam Edom, rufus interpretatur. Dicitur et Seir, id est pilosus, quia hispidus erat. Regio quoque illius dicta est Idumea, et Seir, et Teman. Hinc per Amos dicitur, »Super tribus sceleribus filiorum Edom, et super quatuor non conuertam eum;« et per Isaiam, »Ad me clamat Seir, custos quid de nocte?« et per Ieremiam,  »Nunquid non est ultra sapientia in Teman,« et reliqua usque in finem prophetie. Contra filios itaque Edom inimici erant filii Isrel, sicut olim fuerat pater illorum fratri suo Iacob. Loquitur Propheta: »Auditum audiuimus a Domino, et legatum ad gentes misit« Iungit se ceteris prophetis, qui spiritualiter diuinam sententiam enuntiant contra Idumeam. Hebraice enim Edom, Grece Idumea dicitur. Auditum, inquit, audiuimus a Domino, ego scilicet et ceteri prophete similes mei, qui contra Edom scripserant. Et legatum ad gentes missum, id est Filium suum, qui utique est uerbum Patris Dei, direxit ad Nabuchodonosor et exercitum eius, ut uenirent aduersum Idumeos, et disperderet eos. De hoc legato Dominus per Aggeum loquitur, »Mouebo  omnes gentes, et ueniet Desideratus cunctis gentibus.« »Surgite, et consurgamus aduersus eum in prelium.« Legatus qui ad gentes missus est, hec loquitur: Surgite  qui dormitis, et nolite grauem atque insolitam estimare pugnam. Me enim habebitis primum in acie. Et ego princeps uester, qui Iesu Filio Naue gladium tenens apparui, ideoque consurgamus aduersus eum in prelium, quia facilis erit uictoria. Similiter et Ieremias in uisione contra Edom loquitur, »Auditum  audiui a Domino, et legatus missus est ad gentes,« etc.

»Ecce paruulum dedi te in gentibus contemptibilis tu es ualde.« Similiter et Ieremias, »Ecce paruulum dedi te, contemptibilem inter homines.«  Comparatione enim ceterarum gentium in circuitu suo habitantium paruulus erat, sed in superbiam eleuabatur, cum esset contemptibilis, id est ualde despicabilis. O Edom, inquit, cum minimus sis inter omnes in circuitu nationes, et ad comparationem gentium ceterarum paruus in numero, ultra uires erigeris in superbiam. Unde sequ tur:

»Superbia cordis tui extulit te, habitantem in scissuris petre, exaltantem solium tuum: qui dicis in corde tuo.« Terra Idumeorum in australi parte erat sita, ideoque ob nimium solis calorem, in cauernis terre aut petre habitabant. Et est sensus: Cum habites in speluncis, aut in cauernis petrarum humilis atque pauperrimus, et excelsa edificiorum tecta non possides, ob nimiam cordis duritiam, uel superbiam,  solium tuum uel regnum tuum, quasi omnipotens sis, exaltare niteris, et dicis in corde tuo: »Quis detrahet me in terram?« id est nullus. Quis enim aliquando pro raro, aliquando pro nullo ponitur, sicut hic, et sicut in psalmo: »Deus, quis similis erit tibi?«

»Si exaltatus fueris ut aquila, et si inter sidera ponis nidum tuum: inde detraham te, dicit Dominus.« Tu  superbia intumescis, et ut aquila, que sublimius ceteris auibus uolat in altum, sustolleris, ita ut etiam ultra naturam possis altitudinem penetrare, et ut etiam  inter sidera posueris nidum tuum, id est habitaculum, inde te ad terram detraham, ut illa se subito sepe in fundum maris deiicit de magna nubium altitudine. Aquilam enim  cunctis auibus altius uolare, etiam hi qui de natura auium disputant, memorie prodiderunt, tantique intuitus esse dicitur, ut cum super maria immobili penna feratur, nec humanis pateat obtutibus, de tanta sublimitate pisciculos uideat natare, et cum iuxta littus fuerint, tormenti instar descendere, raptamque predam pennis ad littus detrahere. Hec que aduersus Edom proferuntur, spiritualiter ad hereticos referri possunt, qui, cum sint paruuli et contemptibiles, in superbiam contra Ecclesiam extolluntur, confidentes in mysteriorum secretis, quibus Dominus minatur, quia si exaltati fuerint elatione mentis ad celum, inde detrahat eos.

»Si fures introissent ad te, si latrones per noctem, quomodo conticuisses?« Quod dicit, hoc est: Si  fures et latrones, qui de nocte domos suffodere consueuerunt, et rapere que in domibus sunt, introissent ad te, et absconditi tenebris circuissent domus tue angulos, quomodo tunc conticuisses, sic subauditur tacebis, cum uenerit Nabuchodonosor cum Chaldeis, et Assyriis, et reliquis gentibus, non audens illis resistere. Comparatio est dissimilium rerum. »Nonne furati essent sufficientiam sibi?« id est nonne abstulissent quidquid putabant sibi posse sufficere? »Si uindemiatores introissent ad te, nunquid saltem racemum reliquissent tibi?« id est, si uindemiatores introissent uineam tuam, et eam hostiliter uastare cuperent, nunquid saltem racemum reliquissent tibi? Quasi diceret: Procul dubio facerent,  quia quamuis diligens eorum fuisset operatio, tamen racemos uitibus foliisque celatos inter palmites reliquissent. Isti autem uindemiatores Babylonii intelliguntur cum duce suo, qui, Domino iubente, eamdem plebem uindemiantes interfecerunt, et spoliauerunt, nichilque fuit absconditum, quod eos latere potuisset.

Unde et admirando propheta subiungit: »Quomodo scrutati sunt Esau, inuestigauerunt abscondita eius?« Uniuersa enim secreta illius et cauernas ac foramina speluncarum in quibus habitabant, Chaldei lustrauerunt, nichilque eis abscondere potuerunt. Quod mirum ualde est, cum omnis australis illa regio Idumeorum in specubus habitatiunculas habeat, et propter nimios calores solis, quia meridiana prouincia  est, subterraneis tuguriis utatur.

 »Usque ad terminum emiserunt te.« Id est non aliqua solummodo pars regionis tue captiuata est adueniente Nabuchodonosor, sed usque ad terminos regni tui peruenientes, eiecerunt te extra solium tuum. »Omnes uiri federis tui illuserunt tibi: inualuerunt aduersum te uiri pacis tue.« De Moabitis ac Madianitis, ceterisque eius uicinis loquitur, qui ante erant cum eodem federati, sed postea cum Assyriis iuncti illuserunt eos, quibus quondam fuerant federati, et inualuerunt aduersus eos, in captiuitatem ducentes, quibus olim fuerant pacifici in presidio urbium suarum. »Qui comedunt tecum, ponent insidias super te.« Id est qui nunc tecum tanta potiuntur pace et amicitia ut tecum panem  comedant, aduenientibus hostibus copulati, ponent super te insidias, custodientes ne quis eorum qui ad te pertinet, possit effugere. »Non est prudentia in eo.« Talis scilicet qualis esse debuerat, dum sperat in his qui aduersarii eius futuri sunt. In hoc enim nullam Edom inesse dixit prudentiam, quia nesciuit illos hostes sibi preuidere futuros, cum quibus pacem habebat.

»Nunquid non in die illa, dicit Dominus, perdam sapientes de Idumea, et prudentiam de monte Esau?« Id est, cum hostes fines tuos possidebunt, et omnes uiri federis tui illuserint tibi, et preualuerint contra te, perdam sapientes philosophos de Idumea. Edom enim Hebraice, Grece Idumea appellatur. Prudentiam quoque de monte Esau  auferam, ut calliditas stultitie eius demonstretur, possintque nullum inuenire consilium, quo superueniens possint effugere malum. Bene autem de monte prudentiam se tunc dicit ablaturum, uel quia urbs Idumea in monte sita est, uel quia omnis illa regio ad austrum uergens preruptis montibus edita sit.

»Et timebunt fortes tui a meridie, ut intereat uir de monte Esau.« Alia translatio habet, »pauebunt pugnatores tui de Teman.« Teman enim meridies interpretatur. Quomodo Esau tribus nominibus legimus appellatum, ita et plaga regionis illius, que ad austrum uergit, tribus nominibus dicitur uocata, Darom, Teman, Negeb. Que nomina   austrum, africum, meridiemque significant. Et est sensus: Postquam superuenientes audire ceperis hostes, et ceperint tibi illudere, in quorum nunc pace confidis, pauebunt fortes regni tui, qui habitant in meridie, ut intereat uir de monte Esau, qui et pugnare pro ciuitate, et prudenter consilium dare ante consueuerat.

»Propter interfectionem et iniquitatem in fratrem tuum Iacob.« Causam exponit, quare sapientes sint perituri de Idumea, et prudentes de monte Esau, propter interfectionem scilicet et impietatem, quia interfecit, et inique egit contra fratrem suum Iacob, quando, Babyloniis uastantibus Hierusalem, ipse socius eorum erat. Odium enim quod tenuit Esau contra Iacob propter benedictionem, quam  subripuit ei, tenuerunt et isti cum filiis suis in sempiternum. Dolebant enim se perdidisse bona que Iudei perceperant. Quam ob causam, quando Nabuchodonosor primum uenit in Hierusalem, Chaldeis Babyloniisque eam uastantibus, iunxerunt se illis, et cum eis pariter interfecerunt Iudeos: propter quod peccatum loquitur ad eos Dominus, dicens: »Operiet te confusio, et peribis in eternum.« Confusi quippe sunt postea quam capti sunt ab hostibus, et perierunt in eternum, quia perpetua sunt captiuitate damnati.

»In die cum stares aduersus eum.« Id est manifesta captiuitate, quando Ioachim captus est et Daniel, ceterique pueri in captiuitatem ducti sunt, primo scilicet aduentu Nabuchodonosor in Hierusalem, cum  stares aduersus germanum tuum. »Quando capiebant alieni« a Deo et a progenie Iudeorum, »exercitum eius, et extranei ingrediebantur portas eius,« id est ciuitatis Hierusalem. »Et super Hierusalem,« id est super predam illius, »miserunt sortem« ut eius spolia sibi diuiderent, querentes quid quis caperet? »Tu quoque eras quasi unus ex eis.« Ideoque ista tibi euenient; quoniam, qui debueras esse tutor eorum atque auxiliator, factus es interfector.

»Et non despicies in die fratris tui, in die peregrinationis eius: et non letaberis super filios Iuda in die perditionis eorum.« Minatur iam aperte sermo propheticus Edom, quia cum interierit uir de monte Esau, et operuerit eum eterna confusio, propter interfectionem et impietatem fratris eius,  nequaquam faciet que fecit ante contra germanum suum, ac si diceret. Cum uenerit secunda et tertia captiuitas Iudeorum, non despicies eos, neque letaberis in die perditionis eorum, ut hactenus, quia iam teneris captiuus ab hostibus. Primum enim  uenit Nabuchodonosor in Hierusalem sub Ioachim, quando Ezechiel cum eodem rege ductus est Babylonem; tertio sub Sedecia, quem erutis oculis in caueam captiuum duxit: in secunda ergo uel tertia captiuitate Isrelitarum non sunt letati Idumei, quia iam tenebantur captiui. Unde sequitur: »et non magnificabis os tuum in die angustie.« Dicens: »Exinanite, exinanite, usque ad fundamentum in ea,« sicut primum fecisti. Unde Psalmista  imprecantis uoce loquitur, dicens: »Memor esto, Domine, filiorum Edom in die Hierusalem.« Duabus enim tribubus, que regnabant in Hierusalem, et appellabantur Iuda, a Chaldeis secunda uel tertia uice captis, non magnificauerunt Idumei os suum, quasi socii essent uictorum in fratris angustia.

»Neque ingredieris portam populi mei in die ruine eorum: neque despicies et tu in malis eius in die uastitatis illius.« Id est nequaquam per portam Hierusalem gloriabundus incedes in die uastitatis et ruine populi mei, quia tu, manibus eorum traditus, similia patieris. »Et non emitteris aduersus exercitum eius in die uastitatis illius,« ut olim exercitum aduersus eum misisti.

»Neque stabis in exitibus,« id est in uiis, »ut  interficias eos qui fugerint: et non concludes reliquos eius« in carcerem, ac tradas eos dominis suis, »in die tribulationis,« id est cum ceperint fugere per notas sibi uias et diuerticula ad solitudinem, non stabis in biuio, nec uenientes exspectabis in compitis, ut interficias eos qui fuerint liberati, aliosque comprehensos reducas, et uel ipse capias, uel captiuitati hostium serues.

»Quoniam iuxta est dies Domini super omnes gentes,« id est dies uindicte Domini super omnes gentes ueniet, et est sensus: Cum omnes gentes uindictam ire Dei senserint, et calicem eius furoris biberint, nunquid tu quasi innocens relinqueris? Quasi diceret: Non eris innocens, sed multo magis bibes ex hac uindicta omnium gentium; et Ieremias loquitur  sub metaphora calicis cunctis gentibus propinati: »Calix aureus Babylon in manu Domini, inebrians omnes gentes.« Uniuersas quippe gentes, Herodoto teste, usque ad Propontidem, Scythicumque mare et Ionicum uel Aegeum, Assyrii Babyloniique sibi subiugauerunt. »Sicut fecisti, fiet tibi.« Id est sicut interfecisti Iudeos hostis factus, sic et tu interficieris ab hostibus. Unde subditur: »retributionem tuam conuertet in caput tuum.« Qualia fecisti, talia recipies. Sub hoc sensu et contra Babylonem Propheta imprecatur: »Filia Babylonis misera, beatus qui retribuet tibi retributionem tuam, quam retribuisti nobis.«

»Quomodo enim bibistis super montem sanctum meum Sion, bibent omnes gentes iugiter,« id est  quomodo cum Assyriis et Babyloniis letatus es super montem sanctum meum, ubi erat templum meum et altare holocaustorum, sic bibent, id est letabuntur omnes gentes super te, quas tecum habes Babyloniis in presidio: »et bibent, et absorbebunt, et erunt quasi non sint.« Id est non solum letabuntur in tua perditione, sed etiam ita te interficiendo absorbebunt, ut sint Idumei quasi non sint. uel certe quod dicit, erunt quasi non sint, ad omnes gentes refertur, de quibus supradictum est, Dies Domini super omnes gentes. Quicunque ei non adherent, qui est, Ego sum, sic sunt, quasi non sint. Unde et in Esther legimus: »Ne tradas, Domine, sceptrum tuum his qui non sunt.« uel certe ideo omnes gentes  nichil esse dicit, quia ab inuicem uastate sunt atque absorpte. Tali enim circulo uindicta processit, quoniam sicut Idumei interfecerunt Iudeos, ita ipsi interfecti sunt ab Assyriis et Chaldeis, ipsi a Medis et Persis, Perses ipsi a Macedonibus, Macedones a Romanis, quorum regnum destructum est imperio Christi.

»In monte autem Sion erit saluatio, et erit sanctus.« Completa sunt uerba prophetie huius, quando post septuaginta annos sub Zorobabel, et Esdra, atque Nehemia, que tribus reuerse sunt in Iudeam, fuitque illis saluatio libertatis, et mons templi Domini fuit sanctus propter sacerdotes, sacrificia, oblationes, et reliqua, quibus populus Dei cultu sanctificabatur. »Et possedit domus Iacob eos qui se possederant,«  Idumea subuersa, et ab inimicis gentibus  deuorata, in monte Sione erit saluatio, et erunt reliquie, et domus Iacob reuersa de captiuitate, possidebit eos qui se hereditate possederant. Illis enim reuertentibus, multi ex Medis et Persis eos sunt secuti, quos possederant in religione et fidei societate.

»Et erit domus Iacob,« id est due tribus cum tribu Leuitica, »ignis, et domus Ioseph,« id est decem tribus, »flamma, et domus Esau stipula:« sensus est, sicut ignis et flamma deuorat stipulam, sic duo regna duarum et decem uidelicet tribuum, in unius sibi uirge iuxta Ezechiel copulam federate, uastabunt Idumeam, et deuorabunt eam. Nam per  Ioseph decem tribus designantur, propter Iosue et Hieroboam. Cum duabus enim tribubus multi quoque decem tribuum sunt reuersi, qui pari certamine dimicarent contra Idumeos. Unde subditur: »et succendentur in eis, et deuorabunt eos: et non erunt reliquie domus Esau.« Nec unus solummodo de populo remanebit, qui aduersariorum euersionem uicinis gentibus possit nuntiare. Unde et Septuaginta dicunt. Non erit frumentarius domus Esau. Eos enim quos nunc ueredarios appellant, ueteres frumentarios dixerunt. Quare autem hec omnia fierent, manifestatur, cum subditur: »quia Dominus locutus est,« cuius dixisse, fecisse est, appositum ad exercitum Babylonium. Cuncta autem hec que diximus, et que dicturi sumus, Iudei falsa sibi somniantes,  ad tempora referunt Antichristi: et quidquid contra Idumeam interpretati sumus, illi aduersus Romanum imperium somniant; quod tamen nos dicimus aut iuxta historiam sub Zorobabel esse factum, aut certe quotidie in Ecclesia mystice impleri. Quando autem factum uel faciendum sit, ipse nouit, qui per prophetas hec mandauit.

»Et hereditabunt hi qui ad austrum sunt, montem Esau: et qui in campestribus, Philisthiim.« Reuerso in regnum suum Iuda, hi qui ad austrum sunt, id est due tribus que in australi parte terre repromissionis habitabant iuxta diuisionem Iesu filii Naue, hereditabunt montem Esau, ut non arceantur etiam angustis terminis, sed etiam montana possideant,  que Edom ante possederat: et qui in campestribus ex ipsis duabus tribubus habitabant, in Liade uidelicet et monte Diospoli, atque Nicopoli possidebunt quinque urbes Philisthiim, Gazam uidelicet, Ascalonam, Azotum, Accaron, et Geth, et omnem illam plagam que, iuxta Actus apostolorum, Saronas uocatur, ut scilicet usque ad maritima perueniant, et Philisthiim suo imperio subiugent, quos prius non habuerant subiugatos. »Et possidebunt regionem Ephraim et regionem Samarie.« Quia intantum dilatabitur terminus filiorum Isrel, ut usque ad Ephraim perueniatur, non solum regnum aliarum gentium, sed etiam regnum decem tribuum, cuius caput Samaria, possideant hostes eorum.

 »Et Beniamin possidebit Galaad.« Galaad ciuitas erat, uel mons in tribu Gad. Per hanc autem ciuitatem, uel montem, tota designatur Arabia, que prius uocabatur Galaad, et nunc Ierasa nuncupatur, quam totam possedit Beniamin, cuius statim ab Hierusalem contra septentrionem termini dilatantur, hoc utrum factum sit, Deus uiderit. Potest enim ex parte per annos quingentos usque ad aduentum Christi esse completum, quod quotidie in Ecclesia completur et confirmatur, dum hi qui habitant in uero lumine, campestria atque humilia inhabitent, discipuli uidelicet eius qui dicit: »Discite a me quia mitis sum et humilis corde.« Possident montem Esau et Philisthiim, per quos possumus gentium philosophos accipere, propter altitudinem eloquentie;  regionem quoque Ephraim et Samarie possidebunt, per quem  heretici figurantur. Porro Beniamin, id est filius dextere, populus uidelicet Christianus, possidebit Galaad,  qui interpretatur aceruus testimonii id est Iudeos credentes, a quibus testimonia legis accepimus et prophetarum.

»Et transmigratio exercitus huius filiorum Isrel, omnia Chananeorum usque ad Sareptam,« id est illi qui reuersi fuerint ex decem tribubus de captiuitate, omnia, subaudis loca, Chananeorum possidebunt usque ad Sareptam, id est, non solummodo possidebunt que ad meridiem sunt, et ad occidentem, et ad septentrionem, Idumeos Cilicie, et Palestinos, et montem Esau, et Samariam, sed etiam contra orientem cunctis que terre Chananeorum sunt, imperabunt usque ad Sareptam Sidoniorum, ubi quondam Eliam pauit uidua. »Et transmigratio Hierusalem, que in Bosphoro est, possidebit ciuitates  austri.« In Bosphoro autem dicit, in terminis uel in finibus. Unde et Septuaginta Sapharad ponunt, quod terminus uel locus interpretatur, et est sensus: Hi qui de ipsa Hierosolymorum metropoli ciuitate translati, in Saphara habitabant, id est in finibus Babyloniorum, reuersi possidebunt ciuitates austri, que sunt in tribu Iuda. Habitantes enim in urbe sua, ea que urbi uicina sunt obtinebunt.

»Et ascendent saluatores in montem Sion.« Sicut fuit Zorobabel et ceteri, ut quondam fuit Othoniel, et ceteri liberatores, quos misit Dominus, usque ad Saul, indeque usque ad Sedeciam, »iudicare montem Esau.« Ascendent enim de captiuitate, ut iudicent atque discernant, quasi subiectum et seruientem sibi montem Esau, id est Idumeos pariter  cum terra sua: »et erit Domino regnum,« subiugatis, scilicet omnibus, Domino erit regnum, quia ipse suos faciet regnare in diuersis locis.



IN IONAM PROPHETAM.


 Ionam tradunt Hebrei filium esse Sareptane uidue, quem mortuum suscitauit Elias, quem cum matri reddidisset, adorauit illa, et dixit: Nunc in isto cognoui, quoniam uir Domini es, et uerbum Domini in ore tuo uerum est, et ob hanc causam uocatum filium Amathi. Amathi interpretatur ueritas, et  ex eo quod Elias uerum dixit, uocatus est filius ueritatis; cuius sepulcrum dicunt esse in Geth, que est in Ophir. Alii dicunt eum in Lidda, id est Diospoli et natum et conditum. Meminit huius prophete liber Tobie, ubi moriturus pater filio loquebatur. Prope est interitus Niniue, non enim excidit uerbum Domini. Primum enim ad predicationem Ione intelligimus Niniuitas conuersos penitentiam egisse, et a Domino ueniam consecutos, postea uero ad mala pristina relapsos, iuxta quod predictum fuerat, fuisse subuersos, regnante apud Hebreos Iosia, apud Medos Astyage.




CAPUT PRIMUM.

Et factum est uerbum Domini ad Ionam filium  Amathi, dicens: Surge et uade in Niniuen ciuitatem grandem, et predica in ea: quia ascendit malitia eius coram me.« Quod dicit: »ascendit malitia eius coram me,« uel secundum Septuaginta, clamor malitie eius coram me ostenditur, quia impudenter et sine ulla reuerentia uel timore peccabant. Tale est  quod de Sodomitis dicitur: »Clamor Sodomorum et Gomorrheorum uenit ad me.« Peccatum cum uoce est peccatum occultum, peccatum cum clamore manifestum et publicum. Mystice: Ionas, qui interpretatur columba, significat Christum simplicem et mansuetum, super quem Spiritus sanctus in columba apparuit. Ionas etiam interpretatur dolens, quia doluit super perituram Hierusalem. Quod autem Christum designet, ipse Dominus in Euangelio testatur, dicens: »Sicut fuit Ionas in uentre ceti tribus diebus et tribus noctibus, ita erit Filius hominis in corde terre tribus diebus et tribus noctibus.« Ipse est filius Amathi, id est Dei, quia Deus ueritas est. Mittitur ad Niniuen, que pulchra interpretatur, mundum  designat, quo nichil pulchrius oculis carnalibus aspicimus. Unde et Grece ab ornatu nomen accepit. Cosmus enim mundus dicitur. Quia ergo Iudei Dei precepta contempserant, mittitur Ionas, id est Christus ad Niniuen, id est ad gentes, ut totus mundus credens in eum saluetur. Malitia Niniue que ad Dominum ascendit, uoluntas est prona semper ad malum, et maxime cultus idolorum quibus, relicto Creatore, mundus studiosissime seruiebat.

»Et surrexit Ionas ut fugeret in Tharsis a facie Domini.« Non inuidens saluti Niniuitarum fugit, sed nolens perire Iudeos gentem suam. Sciebat enim quia penitentia gentium ruina esset Iudeorum. Pretera uidebat alios prophetas missos ad oues perditas domus Isrel, ut ad penitentiam populum  prouocarent, et ideo dolet se electum, ut mitteretur ad Assyrios inimicos Isrelis. Nouerat etiam prophetico spiritu, quod, cum gentes cognitionem Dei reciperent, reprobaretur Isrel. Quod ergo sciebat aliquando futurum, uerebatur ne suo tempore fieret, atque ideo fugere uoluit in Tharsis, sicut et Cain fugit a facie Domini. Iosephus Tharsis putat esse Tharsum Cilicie ciuitatem, de qua fuit Paulus apostolus, unde et Tharsensis dictus est. Hebrei autem Tharsis mare dicunt generaliter. Non ergo ad certum aliquem locum fugere uolebat propheta, sed ascensa naui quocunque posset festinare, non curans quo eum sors duceret. Fugitiuus enim non eligit locum quo fugiat, et quia legitur in psalmo: »Notus in Iudea Deus, in Isrel magnum nomen eius,« putabat  se posse Deum fugere, qui tantum in Iudea notus erat. Pos quam uero per tempestatem Deum illic etiam maris agnouit, confitetur et dicit: »Hebreus ego sum, et Deum celi ego timeo, qui fecit mare et aridam.« Mystice: Ionas noster, id est Christus, fugit in Tharsis, quia patriam suam, id est celum, dimisit; et, assumpta carne, uenit in mare huius seculi, et intantum dilexit populum de quo carnem assumpsit, ut non recusaret passionem, ne saluata Niniue, id est gentili populo, Synagoga periret. Unde et ad Patrem dicebat: »Pater, si possibile est, transeat a me calix iste;« et in cruce positus, pro his qui clamauerant: »Crucifige, crucifige,« orabat dicens: »Pater, ignosce illis, non enim sciunt quid faciunt.«

 »Et descendit in Ioppen, et inuenit nauem euntem in Tharsis.« Ioppe portus est Iudee, ad quem Hiram, rex Tyri, in ratibus ligna de Libano transferebat, a quo ad Hierusalem terreno itinere perducebantur. Ionas ergo de montanis Iudee ueniens ad maritima et plana loca, recte dicitur descendisse. »Et dedit naulum eis, et descendit in eam, ut iret cum eis in Tharsis a facie Domini,« id est mercedem subuectionis. Descendisse autem dicitur in nauem, ut ostendatur, quia sicut fugitiuus ad interiora nauis penetrat, latebras querens. Interpretatur Tharsis contemplatio gaudii, Ioppe speciosa. Mystice autem Ionas , relictis montanis, descendit in Ioppen, quia cum eum persequerentur  in Iudea, sicut in Euangelio legimus, transibat in partes Tyri et Sidonis, que sunt gentilium urbes. Que, quia in sortem Isrel distribute fuerant, recte per Ioppen,  designatur. uenit ergo Dominus ad Tharsis, id est gaudii contemplationem, quia mundi contemplabatur salutem, quam ante secula predestinauerat. Salus autem mundi gaudium eius est. Descendit autem in Ioppen, quia, uicina passione. salutem speciose gentilitatis operabatur. Sed quia uenit ad oues perditas domus Isrel, non uult dare panem filiorum canibus. Dat ergo naulum uectoribus, quos gentiles putamus significare, id est pignus sperande salutis, quatenus primum saluet Iudeos ad quos uenerat, deinde saluet gentes quasi maris accolas. Unde et ad  interiora descendisse et dormisse dicitur, seuiente pelago, quasi negligens eos, quia uidebatur negligere gentes, quorum tamen salutem dormiens in cruce, et ad infernum quasi ad nauis infima descendens, perficiebat.

»Dominus autem misit uentum magnum in mare: et facta est tempestas magna in mari, et nauis periclitabatur conteri.« Putauerat Ionas prodesse sibi si nauem conscenderet et fugeret; sed econtra et ipse, et nauis propter eum periclitabatur ut contereretur. Que enim, nolente Deo, putantur prospera, uertuntur in perniciem, et nichil aduersante Deo securum. Mystice: tempestas illa furorem significat Iudeorum, qui eum exspectabant ad mortem, clamantes: »Crucifige, crucifige.«

 »Et timuerunt naute, et clamauerunt uiri ad Deum suum: et miserunt uasa que erant in naui in mare, ut alleuiaretur ab eis.« Naute, ignorantes unum et uerum Deum, inuocabant deos, scientes nichil fieri sine Dei prouidentia. Ex quo intelligimus ab omni homine timeri et sentiri, licet falsis religionibus ab uno et uero ad multos deos abducantur. Proiiciunt uasa in mare: quod fit in summo periculo, ut leuior facta nauis, facilius fluctibus superferatur.

»Et Ionas descendit ad interiora nauis, et dormiebat sopore graui.« Nautis turbatis, et suos deos inuocantibus, Ionas securus et mente quieta persistebat, adeo ut dormiret. In quo patientiam uiri fortis et inter prospera, et inter aduersa inconcusse  stantis ostendit. Potest et hoc dici quod sciens se fugere, non audet uidere fluctus uindices fuge sue. Siue tedio affec us dormiebat, sicut et apostolos in passione Domini pre tristitia somno oppressos legimus.

»Et accessit ad eum gubernator, et dixit ei: Quid tu sopore deprimeris? Surge, inuoca Deum tuum, si forte recogitet Deus de nobis, et non pereamus.« Naturale est unumquemque in periculis de alio plus sperare. Unde gubernator, qui alios consolari debuerat, excitat dormientem Ionam, ut inuocaret Deum: et quorum erat commune periculum, communis esset oratio. Tropologice significat, antequam Christus pateretur, multos deos adoratos a  gentibus, sed postquam Christus mortuus et tempestas mundi sedata est, unus iam adoratur Deus, et ei spirituales uictime offeruntur.

»Et dixit uir ad collegam suum: uenite et mittamus sortes.« Quia maiorem solito uidebant tempestatem, intelligebant non naturaliter ea contigisse: neque enim poterant ignorare rationes uentorum et fluctuum, qui tanto tempore nauigabant, et ideo missa sorte, querebant auctorem naufragii. Quod autem dicunt: »ut sciamus quare hoc malum sit nobis,« malum pro afflictione et calamitate debemus accipere, secundum quod in Euangelio dicitur: »Sufficit diei malitia sua;« et per Prophetam dicitur: »Si est malum in ciuitate quod Dominus non fecit.« Aliter enim malum dicitur uirtuti contrarium. »Et  miserunt sortes: et cecidit sors super Ionam. Et dixerunt ad eum: Indica nobis cuius causa malum istud sit nobis: quod est opus tuum? que terra tua et quo uadis? uel ex quo populo es tu?« Quem sors prodiderat, cogunt uoce sua profiteri. Interrogatur persona, regio, iter, ciuitas, ut ex his cognoscatur causa discriminis.

»Et dixit ad eos: Hebreus ego sum, et Dominum Deum celi ego timeo.« Hebreus transitor interpretatur. Nec dicit, Iudeus, quo nomine uocari ceperunt ex quo decem tribus a duabus diuise sunt, sed Hebreus sum, peregrinus et aduena, iuxta Psalmistam, qui de eodem populo dicit: »Transierunt de gente in gentem.« Deum  celi timeo, non deos quos uos inuocatis, qui saluare non possunt. »Qui  fecit mare,« in quo fugio; »et aridam,« de qua fugio, id est eum timeo qui est factor uniuersitatis. Timebat autem Deum timore seruili, a quo fugere uolebat. Potest etiam timor hic pro cultu accipi. Deum  celi timeo, id est colo.

»Et timuerunt uiri timore magno, et dixerunt ad eum: Quid hoc fecisti? cognouerant enim uiri, quod a facie Domini fugeret, quia indicauerat eis Ionas,« Si times Deum, cur fugis, cum scias te eius non posse effugere potentiam? Nec obiurgant, sed interrogant, quia audierant Hebreum esse, et Deum celi colere, et ideo ab eo quasi a sancto uiro requirunt tanti mali remedium.

»Et dixerunt ad eum: Quid faciemus tibi, et cessabit mare a nobis? quia mare ibat, et intumescebat.«  Propter te, inquiunt, mare contra nos insurgit, quia te fugientem suscepimus. Quid ergo faciemus tibi? an te interficiemus? Sed cultorem Dei malum est occidere. Quid ergo iubes fieri? Impera tu quid agamus, quo nobis Deum propitiemus, cuius iram per tempestatem cognoscimus. Mare, inquit, ibat ad uindictam, persequens fugitiuum prophetam. Intumescebat, hoc est, in maiores undas suscitabatur, tanquam non differens Creatoris ultionem.

»Et dixit ad eos: Tollite me, et mittite in mare, et cessabit mare a uobis: scio enim ego quod propter me tempestas grandis hec uenit super uos.« Contra me  tempestas exsurgit, mittite me in mare, ut  mea morte uiuatis. Et aduertenda est fugitiui magnanimitas: non dissimulat, non negat, sed confessus penam amplectitur, ne ceteri perirent propter se. Hec omnia referamus mystice ad Dominum Christum, contra quem Iudaica tempestas consurgebat in passione. Naute qui eum quid facerent interrogabant, apostoli sunt, qui eum in passione deserentes, quodammodo in fluctibus dimiserunt, et quasi loquitur Dominus, quia uidet me mundus uobiscum nauigare in Tharsis, hoc est ad contemplationem gaudii, ut uos ad gaudium ubi ego sum perducam. Idcirco seuit et cupit me mors deuorare, et nescit quia, sicut piscis in hamo capitur, ita mea morte moriatur. Tollite ergo me, et mittite in mare. uos mittite. Non enim nos ipsi nobis mortem debemus  inferre, sed ab aliis illatam libenter sustinere.

»Et remigabant uiri ut reuerterentur ad aridam, et non ualebant: quia mare ibat, et intumescebat super eos.« Etiam propheta iubente ut eum in mare mitterent, non audebant in cultorem Dei manus immittere. Sed et mystice Iudeis, qui Dei populus fuerant, Christi mortem expetentibus, gentes etiam eum mori nolebant. Quasi enim aridam remigare uolebant, putantes sine sacramento passionis mundum saluari posse, cum Ione submersio, hoc est Christi passio, nauis  liberatio fuerit.

»Et clamauerunt ad Dominum, et dixerunt: Quesumus, Domine, ne pereamus in anima uiri istius, et ne des super nos sanguinem innocentem, quia tu, Domine, sicut uoluisti, fecisti.« Tanquam  dicerent: Nolumus, Domine, interficere prophetam tuum, sed tu, Domine, sicut uoluisti, fecisti. uoluntas tua per manus nostras impletur. Non ergo des super nos sanguinem innocentem. Nautarum ista uox Pilati uidetur esse confessio, qui accepta aqua lauit manus suas, et dixit: Innocens ego sum a sanguine huius. Hec omnia uoluntate Patris fiebant, sicut in psalmo dictum est: »Ut facerem uoluntatem tuam, Deus meus, uolui.«

»Et tulerunt Ionam, et miserunt in mare.« Tulerunt, inquit, id est quasi cum quodam obsequio et honore portantes, non precipitantes, miserunt in mare. »Et stetit mare a feruore suo.« Quasi inuento eo quem querebat, ueluti cum quis fugitiuum uelocissimo cursu insequens, cum eum fuerit consecutus,  stat ac tenet quem apprehenderit. Sed et mystice: ante Domini passionem, mundus diuersorum fluctibus errorum periclitabatur; at post eius mortem, tranquilla omnia cernimus, et secura unitate fidei et agnitione ueritatis totus orbis exsultat, et quasi Iona in mare misso, stat mare a feruore suo.

»Et timuerunt uiri timore magno Dominum, et immolauerunt hostias Domino, et uouerunt uota.« Ante passionem Domini clamabant homines ad deos suos, post passionem timent Dominum, et uenerantur non paruo, sed magno timore, iuxta quod in lege precipitur, ut ex toto corde, et ex tota anima timeatur, et diligatur. Immolauerunt autem hostias, non pecudum, quas iuxta litteram in fluctibus non  habebant, sed hostias spirituales, id est gratiarum actiones et laudes. Immola  Deo sacrificium laudis, et propheta: Omnem aufer iniquitatem, et accipe bonum, et reddemus uitulos labiorum nostrorum.



CAPUT II.

»Et preparauit Dominus piscem grandem ut deglutiret Ionam.« Pro pisce grandi, Dominus in Euangelio cetum dixit, ipsam rem breuius explicans. Quod uero preparauit, uel ab initio cum eum conderet, Psalmista dicente: Draco iste quem formasti; uel preparauit, id est iuxta nauim fecit uenire, ut in suos sinus precipitem Ionam susciperet. Sed et Dominus Deus Pater precepit inferno, qui est draco  immanissimus, ut Ionam, id est Christum, susciperet, ignorans latentem in esca carnis hamum diuinitatis, atque ideo quantum exsultauit in deuoratione, tantum luxit in uomitu, iuxta Osee prophetiam: »Ero mors tua, o mors, morsus tuus ero, inferne.« »Et erat Ionas in uentre piscis tribus diebus et tribus noctibus.« Hoc et in se impletum ipse Dominus exposuit. Illud queri potest quomodo tribus diebus et tribus noctibus dicatur fuisse in corde terre. Sed hoc synecdochicohgrs accipere debemus, id est a parte totum, qui tropus usitatissimus est in diuinis Scripturis. Siquidem Dominus parasceue hora sexta crucifixus est, hora nona emisit spiritum, iam uero sero depositum est corpus eius de cruce, et collocatum in monumento. Ibi iacuit nocte illa cum sequenti  die sabbati, et alia nocte sequentis diei dominici, sicque mane prima sabbati surrexit, ut Marcus testatur. Triginta sex ergo horis iacuit in sepulcro. Tres autem dies complent horas septuaginta duas. uerum si computes parasceuen, hoc est sextam feriam, qua mortuus est, pro una die ac nocte sabbatum cum sua nocte, itemque noctem que diei dominice mancipatur, referamus ad exordium dominici diei, quodammodo tres dies esse uidentur. Sed non absque magno mysterio hoc esse credendum est. Siquidem triginta sex ad septuaginta duo simplum est ad duplum. Et nostra quidem mors dupla est, quia in anima morimur per peccatum, et in corpore per penam. Christi autem mors simpla tantum fuit, quia in corpore tantum mori potuit, in anima uero nunquam  mortem admisit, quia nunquam peccauit.

Et orauit Ionas ad Dominum Deum suum de uentre piscis, et dixit:« Receptus propheta in utero ceti, postquam se incolumem sensit, de Dei misericordia non desperans, totum se ad obsecrandum conuertit, sciens Dominum maxime in tribulationibus adfuturum, sicut ipse uiro iusto promittit, »Cum ipso sum in tribulatione, eripiam eum.« Et idem Propheta dicit:

»Clamaui de tribulatione mea ad Dominum, et exaudiuit me.« Quod de preterito dicit: »Clamaui,« hoc est: cum enim uideret cetum et tantam molem corporis eius, clamauit aquis cedentibus, et uoci locum dantibus. uel clamauit toto cordis affectu,  secundum Apostolum qui dicit: »Accepistis spiritum adoptionis filiorum, in quo clamamus: Abba, Pater.« uentrem autem inferi, aluum ceti dixit, que tante fuit magnitudinis, ut instar obtumesceret inferni. Possunt hec referri allegorice ad Christum, qui per Dauid dicit: Liberasti animam meam ex inferno inferiori. Ipse enim fuit in inferno uiuens, inter mortuos liber. »De uentre inferi clamaui, et exaudisti uocem meam: et proiecisti me in profundum, in corde maris, et flumen circumdedit me.« Patet iuxta litteram, quod clausus uentre ceti in medio maris fuerit, et fluminibus uallatus sit. Mystico uero sensu hoc dicit, quod per Psalmistam predictum est: »Infixus sum in limo profundi, et non est substantia.« Ad comparationem  enim celestis habitationis in qua summa pax regnat, de qua dicitur: Factus est in pace locus eius, omnis terrena habitatio plena fluctibus est et tempestatibus. Cor autem maris infernum designat, pro quo Dominus dicit: »Cor terre,« quia, sicut in medio est animalis, ita infernus in terre medio esse perhibetur. Siue in corde maris Dominus se queritur proiectum, id est in mediis tentationibus, sed non sensit amaras aquas; quia, ut Apostolus dicit: Tentatus est per omnia pro similitudine absque peccato. Nam non se aqua maris, sed flumine circumdatum dicit, hoc est, dulci aqua: quia tentari foris potuit, sed mentem eius delectatio peccati non momordit. Proiectum autem se dicit, sicut et in psalmo percussum, et Apostolus  a Patre traditum asserit. »Omnes gurgites tui et fluctus tui super me transierunt.« Gurgites et fluctus, tentationes et percussiones sunt, que nunquam sine Dei permissione et uoluntate contingunt. Sed hi gurgites et fluctus non oppresserunt Christum, sed super eum transierunt. Ipse uero omnes turbines, quibus uexabatur genus humanum, sustinuit et fregit, ut nos post eum securi nauigaremus.

»Et ego dixi: Abiectus sum a conspectu oculorum tuorum.« Christus hoc dicit ex persona humanitatis. Qui enim formam serui susceperat, eius etiam uoce utitur, abiectum se dicens ab oculis Patris. Ac si diceret: Quando eram tecum, o Pater, et in tuo lumine eram lumen, tunc non causabar  me abiectum. Postquam autem ueni in profundum, et carne circumdatus sum, humanos patior affectus, et abiectum me dico, ut homines iuste abiectos ad te reducam, quatenus ubi ego sum, et ipsi sint mecum. »uerumtamen rursus uidebo templum sanctum tuum.« Iuxta litteram hoc Ionas uel optando dicit, uel cum quadam fiducia repromittit sibi, quod iterum Ierusalem sit reuersurus, et templum Domini uisurus, iuxta tropologiam Dei Filius in passionis ignominiam positus, repromittit sibi gloriam, quam semper in Patre et apud Patrem habuit. Unde et in Euangelio Patri dicebat, »Clarifica me, Pater, claritate quam habui priusquam mundus esset apud te.« Siue etiam cohabitationem Patris  exoptat, quia sicut Pater templum est Filii, ita Filius templum est Patris. Ipse enim dicit: »Ego in Patre, et Pater in me est.« Et alibi: »Ego a Patre exiui et ueni.« Et quia ipse Deus est et homo, postulat ex forma serui, pollicetur ex forma Dei.

»Circumdederunt me aque usque ad animam meam: abyssus uallauit me, pelagus cooperuit caput meum.« Abyssum dicit contrarias fortitudines, que profundissimis inferni locis, id est tartaro, mancipate sunt, ad que loca timebant ire demones, rogantes in Euangelio Dominum ne mitterentur in abyssum. Abyssus itaque Christum uallauit, cum inferorum principes eum se in morte comprehendisse crediderunt.

 »Ad extrema montium descendi: terre uectes concluserunt me in eternum.« Extrema montium, iuxta litteram, profunda terrarum dicit, quibus quasi uectibus terre globus Dei uoluntate sustentatur, sicut in psalmo dicitur: »Ego confirmaui columnas eius.« Mystice: caput Domini anima est que principatur corpori. Caput ergo eius pelagus cooperuit, quando animam quam pro nostra salute suscepit, pondus tribulationis et mortis pregrauauit. Extrema enim montium, principes dicit inferorum, qui de celis a libertate proiecti, operiebantur fluctibus suppliciorum, et abysso uallabantur, ad que loca Redemptoris anima descendit, non ut ibi teneretur, sed ut suos inde eriperet. Ipsi sunt et uectes terre, quasi quedam sere extremi  carceris et penarum, uolentes semper retinere animas quas semel accepissent. His uectibus conclusus est Dominus; sed, sicut per Isaiam predixerat, et portas ereas contriuit, et uectes ferreos confregit. Quod autem sequitur: »et subleuabis de corruptione uitam meam.« Ad Ionam ita refertur, qui cum debuerit in uentre ceti corrumpti et digeri, et per uenas piscis artusque diffundi, sospes et integer exierit. Unde et blandientis affectu dicit: »Domine Deus meus,« communem omnium Deum, suum et proprium uocans, quem tanti beneficii magnitudine specialiter Deum et Dominum senserat. Sed et mystice: anima Christi de corruptione subleuatur, quia caro eius non uidit corruptionem, id est non est resoluta tabo in sepulcro, iuxta quod  per Psalmistam predixerat, »Non dabis sanctum tuum uidere corruptionem.« Quod beatus Petrus de Christo interpretatur in Actibus apostolorum, »Qui non uidit corruptionem,« citissima resurrectione glorificatus. Sed queri potest quod alibi dicit: Que utilitas in carne mea, dum descendo in corruptionem? Sed hic corruptio pro uulneribus et plagis ponitur, quibus caro Christi effecta est: ac si diceret: Quid prodest dum clauis affligor, dum uulneror, si Iudei non saluantur? Hic uero corruptio pro putrefactione et resolutione ponitur.

»Cum angustiaretur in me anima mea, Domini recordatus sum.« Cum, inquit, nullum aliud sperarem auxilium, recordatio Domini mihi saluti fuit.  Sic et Psalmista: »Memor fui Dei, et delectatus sum.« Ex quo discimus, cum deficit anima nostra constituta in aliqua tribulatione, uel cum a corporis compage diuellitur, debere nos Deum in memoria habere, et ad eum omnem cogitationem uertere, qui corporis et anime est Deus. »Ut ueniat ad te oratio mea ad templum sanctum tuum.« Idcirco, inquit, Domini recordatus sum, ut oratio mea de exremis montium ascendat ad templum sanctum tuum, id est ad celum, quia licet ubique sit Deus, ibi tamen assistentibus sibi angelis eterna fruitur beatitudine. Loquitur uero ut pontifex, qui petit ut preces populi per eum ad templum Dei ascendant. Sed et Redemptor noster in passione sua rogabat, »Pater, si possibile est, dicens, transeat a me  calix iste.« Et in cruce positus, »Pater, dimitte illis, non enim sciunt quid faciunt.«

»Qui custodiunt uanitates frustra, misericordiam tuam derelinquent.« Mira prophete magnanimitas in uentre tante bestie de humana fragilitate disputat. Deus quippe natura misericors, paratus est misereri omnibus. Nos autem nostro uitio ultro se offerentem perdimus clementiam. Et attendendum quod non dixit, qui faciunt uanitates, nemo enim est qui non faciat uana, id est non peccet, quoniam uniuersa uanitas omnis homo uiuens: sed dicit »custodiunt,« id est diligunt, et in affectum cordis sui transeunt. Hi tales misericordiam suam, id est Deum, derelinquunt, de quo dicitur: »Miserator et misericors Dominus;« et alibi: »Deus  meus, misericordia mea.« Nec dicit, misericordia sua derelinquuntur, sed ipsi paratam et ultro se offerentem relinquunt misericordiam. Quod specialiter de Iudeis dicitur, qui seruantes uanitates, id est uanissima Phariseorum precepta, Deum, qui semper eis misertus est, dereliquerunt.

»Ego autem in uoce laudis immolabo tibi: quecunque uoui, reddam pro salute mea Domino.« Spe bona animatus propheta, et iam de sua liberatione securus, promittit se gratiarum actiones immolaturum, et uota omnia redditurum. Sed et Christus Dominus pro uita nostra mortuus, certus quod eum Deus uelocius suscitaret, promittit exsultanter in uoce confessionis, seipsum Patri sacrificaturum. Pascha nostrum, inquit Apostolus, immolatus est  Christus. Ipse pontifex, ipse ouis immolatur pro omnibus, ut omne quod dedit ei Pater non pereat in eternum.

»Et dixit Dominus pisci: et euomuit Ionam in aridam.« Precipitur a Deo Patre magno ceto inferno, ut restituat Saluatorem terre, id est solide et immortali uite, quia: »resurgens a mortuis iam non moritur, mors illi ultra non dominabitur.« Quod autem dicitur »euomuit,« ostendit quod ex profundis mortis recessibus, tanquam ex intimis ceti uitalibus. Christus uiuens processerit.



CAPUT III.

»Et factum est uerbum Domini ad Ionam secundo,  dicens: Surge, uade ad Niniuen ciuitatem magnam, et predica in ea predicationem quam ego loquor ad te.« Non increpatur, nec dicitur ei, Cur non fecisti quod precepi? Suffecerat enim durissima naufragii et deuorationis correctio. Neque enim seruo post plagas imputatur quod fecit. Sed et mystice Dominus noster, qui missus fuerat ad saluandam Niniuen, id est gentilitatem, et quodammodo fugere uolebat, recusans passionem, et dicens: »Pater, si possibile est, transeat a me calix iste.« Nunc postquam illi, propter quos pati nolebat, clamauerunt, »Crucifige, crucifige,« et, »Non habemus regem nisi Cesarem,« redditus de uentre ceti, id est, resuscitatus a mortuis, iterato dirigitur ad Niniuem, ut predicet post resurrectionem, quod ei a Patre fuerat imperatum  ante passionem. Totum autem hoc quod ei precipitur, quod obedit, quod non uult, et iterum uelle cogitur, ad formam serui referendum est.

»Et surrexit Ioans, et abiit in Niniuen iuxta uerbum Domini.« Surrexit, inquit, nullam fecit moram, sed continuo se ad obediendum accinxit. »Et Niniue erat ciuitas magna itinere dierum trium.« Niniue ciuitas a Nino Beli filio, primo rege Assyriorum, condita est, quam ferunt tanti esse ambitus, ut trium dierum possit itinere circuiri. Sed Ionas iam correctus, et naufragii quod pertulerat memor, iter trium dierum unius diei festinatione compleuit. Sunt qui putant quod in tertia tantum parte ciuitatis predicauerit, et sic ad omnes predicationis sermo peruenerit. Et Dei Filius surrexit a mortuis, et in  apostolis perrexit ad Niniuen, hoc est, in omnes mundi terminos itinere dierum trium, quia precepit ut baptizarent gentes in nomine Patris, et Filii, et Spiritus sancti. Sed hoc iter trium dierum una uia est, quia unus est Deus Pater et Filius et Spiritus sanctus. Unde non in nominibus, sed in nomine Trinitatis, que unus est Deus, sacramentum baptismi peragitur, non tam ab apostolis quam a Domino, quem Ioans prefigurabat. Et notandum quod, tribus diebus commemoratis, noctis nulla fit mentio, quia in sancta Trinitate nichil est obscurum, nichil tenebrosum.

»Et cepit Ionas introire in ciuitatem itinere diei unius, et clamauit, et dixit: Adhuc quadraginta dies, et Niniue subuertetur.« Quadragenarius numerus  peccatoribus conuenit in ieiunio et in afflictione: unde et Moyses et Elias tot diebus ieiunauerunt, ipse Dominus uerus Ionas in mundum ad predicandum missus hoc nobis ieiunium consecrauit. Attendendum quod dictum est, »clamauit.« Tale et de Domino legimus, quia stans in templo clamauit: »Si quis sitit, ueniat et bibat.« Magnus clamor est omnis sermo Christi, quia magna annuntiat.

»Et crediderunt uiri Niniuite in Domino, et predicauerunt ieiunium, et uestiti sunt saccis a maiore usque ad minorem.« Maior etas credidit in Dominum, predicantes ieiunium, et sacco uestiuntur. Ante quod est occultum, id est, ieiunium, post illud  quod est palam, id est saccus. Talis uictus, et talis habitus penitentibus conuenit, et digne satis, ut qui Deum luxu et ambitione pretiosarum uestium offenderant, nunc ieiunio et cilicio eum placent. Et maior etas incipit, sequitur minor, quia nullus est absque peccato, nec infans unius diei cuius uita est super terram.

»Et peruenit uerbum ad regem Niniue, et surrexit de solio suo, et abiecit uestimenta sua a se, et indutus est sacco, et sedit in cinere, et clamauit, et dixit in Niniue ex ore regis et principum eius, dicens: Homines, et iumenta, et boues, et pecora non gustent quidquam, nec pascantur, et aquam non bibant; et operiantur saccis homines, et iumenta clament ad Deum in fortitudine, et conuertatur uir a uia sua  mala, et ab iniquitate que est in manibus eorum. Quis scit si conuertatur et ignoscat Deus, et reuertatur a furore ire sue, et non peribimus?« Regem Niniue philosophos gentilium debemus accipere, Platonem, Aristotelem, ceterosque, qui quasi reges sunt hominum, et eorum precepta sic obseruant, quasi oracula diuina. Ad hos nouissime peruenit uerbum, quia nouissimi et difficilius crediderunt. Stultum enim putabant Deum hominem potuisse fieri, et mori. uerum et isti, licet tarde fidem Domini susceperunt, tamen depositis ornamentis uerborum, et pompis dogmatum secularium, simplicem et rusticam piscatorum doctrinam sequi ceperunt. Homines autem et iumenta intelliguntur tam rationabiles quam irrationabiles, quia omne genus hominum  tam ratione utentium, quam et eorum qui more brutorum uiuebant animalium, ad penitentiam et ad fidem Christi conuersum est. uel induti sunt sacco, id est, luctu et merore, quem sumebant dolentes damna uite preterite. Quod saccus pro luctu ponatur, ostendit Psalmista dicens: »Conscidisti saccum meum, et circumdedisti me letitia.« Sane iuxta litteram, quod dubitantes dicunt, Quis scit si conuertatur et ignoscat Deus, ideo ambigue proferunt, ut dubii de salute fortius agant penitentiam, et magis prouocent Deum ad misericordiam.

»Et uidit Deus opera eorum, quia conuersi sunt de uia sua mala, et misertus est Deus super malitiam, quam locutus fuerat ut faceret eis, et non fecit.« Sicut tunc Assyrie urbi, id est Niniue, sic quotidie  Deus omni mundo minatur interitum ad hoc, ut agant penitentiam. Si enim conuertatur mundus, conuertitur Dominus: et peccatoribus mutantibus uitam, mutabit sententiam. Malitiam sane hic, sicut et superius, pro afflictione et suppliciis debemus accipere.



CAPUT Iu.

»Et affictus est Ionas afflictione magna, et iratus est.« uidens subintrare plenitudinem gentium, et impleri quod in Deuteronomio predictum fuerat, »Ipsi me prouocauerunt in eo qui non erat Deus, et ego prouocabo eos in eo qui non est populus,« desperat de salute Isrelis, ideo dolet, et ideo tristatur,  non quod inuideret saluti gentium, sed quod pereat Isrel. Sed et Dominus noster fleuit super pereuntem Hierusalem, et non uult dare panem filiorum canibus, et apostolis precipitur primum ut predicent Isreli. Tristatur ergo ad mortem, dolens perire populum pro quo passus est.

»Et orauit ad Dominum, et dixit: Obsecro, Domine, nunquid non hoc est uerbum meum, cum adhuc essem in terra mea? Propter hoc preoccupaui ut fugerem in Tharsis. Scio enim quia tu Deus clemens et misericors es, patiens et multe miserationis, »et ignoscens super malitiam.« Partim orat Ionas, partim conqueritur, dicens se fugere noluisse. Sed ab obsecratione incipiens, temperat querelam suam. Obsecro , Domine, nunquid non hoc est uerbum  meum, cum adhuc essem in terra mea? Sciebam  misericordem, nolebam te truculentum et crudelem nuntiare, et idcirco uolui fugere. Sed et Dominus Christus cum uideret obstinatos Iudeos in suam ipsorum perditionem, quasi dicebat ad Deum Patrem: Nunquid non sciebam futurum, uidelicet ut periret Isrel, cum adhuc tecum essem Pater? et per Isaiam dixeram, In uacuum laboraui sine causa, et uane fortitudinem meam consumpsi.

»Et nunc, Domine, tolle, queso, animam meam a me, quia melius est mihi mors quam uita.« Quia unam gentem Isrel saluare non potui, moriar, et totus mundus saluabitur.

»Et dixit Dominus: Putasne bene irasceris tu?« Iratus fuerat Ioans, uel quia uidebatur apud Niniuitas  fuisse mentitus, uel quia intelligebat periturum Isrel. Nec dicit Dominus, male iratus es, ne uideretur reprehendere contristatum; nec rursum dicit, bene iratus es, ne sue sententie contrarius sit. Interrogat ergo ipsum causas meroris sui ut respondeat, aut si tacuerit, Dei iudicium suo silentio comprobet.

»Et egressus est Ionas de ciuitate, et sedit contra orientem ciuitatis, et fecit sibi umbraculum, et sedebat subter illud in umbra, donec uideret quid accideret ciuitati.« Ciuitas quando in malo ponitur, fiduciam terrene spei et cupiditatis mundane designat. Nam Cain, qui mundum fratricidio cruentauit, primus legitur edificasse ciuitatem. Ionas ergo egreditur de ciuitate, qui columba uel dolens dicitur, quia omnis  simplex et dolens pro peccatis suis, alienum se facit a seculi cupiditatibus, nullam in uanitatibus seculi spem ponit, sed habitat contra orientem, ueri solis ortum et respectum exspectans. Et habitat in umbraculo, hoc est in mentis sue custodia, quasi in tabernaculo requiescit, quid ciuitati Niniue contingat  contemplando prestolans. De hac ciuitate Dominus per Osee dicit: In medio tui sum sanctus, et non ingrediar ciuitatem. Et in Deuteronomio una fugitiuorum ciuitas Ramoth dicitur, que interpretatur uisio mortis. Qui enim de Hierusalem eiicitur, que est uisio pacis, habitat in Ramoth, id est in uisione mortis. Sed et mystice antequam sol oriretur, exsiccareturque hedera,  hoc est antequam coruscante Euangelio mundus redimeretur, et plebs Iudaica reprobaretur, Ionas noster, id est Christus, sub umbra erat, quia necdum ueritas apparebat, sed in typo et figuris fiebant omnia. Sedebat autem dicitur in habitu iudicis, quia sedere iudicantis, uel quia se humiliauerat, et diuinitatis maiestatem in quamdam contraxerat breuitatem. Qui enim sedet, uidetur stante breuior. Quod autem ait ut uideret, ad hominis effectum referamus. Nam ille omnia uidet antequam fiant.

»Et preparauit Dominus Deus hederam, et ascendit super caput Ione, ut esset umbra super caput eius, et protegeret eum, laborauerat enim. Et letatus est Ionas super hedera letitia magna.« Hedere natura est, ut per terram errabundo flexu repat, et  sine adminiculis uel ferculis ad altiora non conscendat. Per hederam uero infirmam, et suis uiribus nichil ualentem, plebs Iudaica potest signari, cito crescens, et omnia se facturam promittens que Deus precepit, sed citius languescens, et precepta non implens. Hec quondam Ionam, id est Christum protegebat spe sue saluationis, et non paruam ei letitiam faciebat, sed cito percussa aruit, quia radicem firmam fidei non habebat, et quasi tabernaculum tecti, preferens imaginem domorum non habens fundamentum, de quo Isaias ait: Relinquetur filia Sion ut umbraculum in uinea, quam bene locuste in Euangelio designasse creduntur, animal paruum, de terra quidem exsiliendo consurgens, sed altius non ualens uolare, quia et Iudei  audientes legem, dixerunt: Omnia que preceperit nobis Dominus Deus, faciemus, et obedientes ei erimus. Sed mox conuersi sunt in arcum prauum, et non custodierunt testamentum Dei.

»Et parauit Deus uermem ascensu diluculi in crastinum, et percussit hederam, et exaruit.« In psalmo qui inscribitur, »pro assumptione matutina,« se Dominus uermem appellat, dicens: »Ego autem sum uermis et non homo.« uermis namque sine semine de terra oritur; repit humilis, mouetur sine sonitu, et Christus de uirgine terra natus est, humilis inter probra, non reclamans in passione. Itaque antequam oriretur sol, id est antequam resurgeret Christus, uirebat hedera, florebat Iudea. Postquam uero ille surrexit, et Niniue, id est mundus erroris  umbram repulit, ueritatis lumen recepit, paratus uermis percussit hederam Iudaice plebis, et exaruit Dei auxilio destituta. Hoc autem factum est in ascensione diluculi, quia Christus mane prima sabbati surrexit.

»Et cum ortus fuisset sol, precepit Dominus uento calido et urenti, et percussit sol super caput Ione, et estuabat.« Id est, etiam post Christi resurrectionem et Iudeorum reprobationem, adhuc mens Domini saluatoris desiderio salutis illius estuabat, precipiens apostolis et dicens: »Eritis mihi testes in Hierusalem et in omni Iudea et Samaria.« Unde et ab Hierusalem predicationis initium precepit fieri, dicens: »Oportebat pati Christum et resurgere,  et predicari in nomine eius penitentiam et remissionem peccatorum in omnes gentes, incipientibus ab Hierusalem.« »Et petiuit« Ionas »anime sue ut moreretur, et dixit: Melius est mihi mori quam uiuere.« In baptismate cum Isrel, ut in lauacro reciperent humorem, quem negando Christum perdiderant. Unde et Petrus interrogantibus quid agerent, dicebat: »Penitentiam agite, et baptizetur unusquisque uestrum.« Quod uero diximus, in baptismo eum mori uelle, Apostoli est sententia, qui dicit: »Quicunque baptizati sumus in Christo Iesu, in morte ipsius baptizati sumus.« Quidam uermem et urentem uentum, Romanos intelligunt, qui, post Christi resurrectionem et ascensionem, Isrelem penitus deleuerunt.

 »Et dixit Dominus ad Ionam, Putasne bene irasceris te super hederam? Et dixit, Bene irascor ego usque ad mortem.« Superius iam saluato per penitentiam Niniuitarum populo, iisdem uerbis interrogatus Ionas nichil respondit, licet uideret non esse factum quod predixerat, sed Domini interrogationem suo silentio comprobauit. Sciebat enim Dominum clementissimum esse et multe miserationis. Nunc autem cum in siccatione hedere intellexit Isrelis reprobationem, audacissime respondit: Bene irascor ego usque ad mortem. Non enim Niniuitas sic saluare uolui, ut Iudei perirent, nec sic uolui lucrari alienos, ut perderem proprios. Iuxta ceptam allegoriam in Iona intelligimus Christum, qui plangit pereuntem Hierusalem, et plangit usque ad mortem  non suam, sed Iudeorum, qui excecati sunt, ut gentium oculi uiderent, mortui ut gentes uiuerent, credentes in Filium Dei.

»Et dixit Dominus: Tu doles super hederam, in quam non laborasti, neque fecisti ut cresceret, que sub una nocte nata est, et sub una nocte periit.« Non laborauit Ionas in hedera, nec Saluator tantum laborauit in Iudeis, quam in gentibus. Mox enim educti de Aegypto, proiecerunt idola, et pro parte seruierunt Domino. At in gentium populo multum laborauit: pro eis homo factus est, cum esset Deus: pro eis alapas, sputa, spineam coronam mortemque sustinuit: ad inferos descendit, ut illi celum conscenderent. Unde fratre prodigo ad patrem reuerso, indignatur frater maior, et querebatur patri dicens:  Ecce tot annis seruio tibi, et nunquam dedisti mihi hedum, ut cum amicis meis epularer. Grauiter enim ferebat Isrel quod gentes, dissipata substantia cum  meretricibus, pristinam reciperent gratiam. Quod autem ait Deus, »hedera sub una nocte nata est,« nox tempus significat ante aduentum Christi. Quod uero subditur, »et sub una nocte periit,« nox iterum designat tempus in quo Christum negauerunt, quando eis uerus Sol iustitie occubuit.

»Et ego, inquit, non parcam Niniue ciuitati magne.« Niniue ciuitas magna Ecclesia est, ex uniuersitate gentium congregata. Reuera magna, quia multo maior est multitudo fidelium ex omnibus gentibus, quam duodecim tribus Isrel. Quod autem dicit, »in qua sunt plus quam centum uiginti millia hominum, qui nesciunt quid sit inter dexteram et sinistram suam, et iumenta multa,« iuxta litteram innocentem et simplicem paruulorum et lactentium  monstrat etatem, ut hinc colligatur quantus fuerit numerus maioris etatis, si tantus fuerit paruulorum. uel certe in ea ciuitate erat immensa multitudo, que ante penitentiam ignorabat quid esset inter bonum et malum. Boni enim per dexteram, mali accipiuntur per sinistram. Sed in Ecclesia sicut in magna domo sunt uasa et in honorem sunt, et in contumeliam, sunt carnales, sunt et spiritales, estque ibi infinitus iumentorum numerus, hoc est, irrationabilium et uentri seruientium, qui prospectant terram, nunquid celum respiciunt? De qualibus dicit Psalmista, »Homo cum in honore esset, non intellexit: comparatus est iumentis insipientibus, et similis factus est illis.« Nec pretereundum quod in Niniue plus quam centum uiginti millia hominum  fuisse dicuntur; qui numerus magnum in se continet mysterium: nam centum uiginti fiunt, si ab uno incipiens usque ad qaindecim sequentes naturaliter numeros sibi semper adiicies, uni enim adde duos, fiunt tres: adde tres, fiunt sex: adde quatuor, fiunt decem. Hoc si usque ad quindecim, seruata naturalis numeri serie, fiat, centum uiginti reperientur. Super tot credentes uenit Spiritus sanctus in die Pentecostes. Quindenarius autem numerus ex septenario et octonario constat. Septem enim et octo, quindecim sunt, tot erant gradus in templo Domini, tot etiam sunt psalmi quibus exstat titulus, »Canticum graduum.« Tot diebus Paulus cum apostolis fuisse, et cum eis Euangelium contulisse legitur. Bene ergo multitudo Ecclesie tali prefulget numero,  in quo Noui ac ueteris Testamenti mysteria et centenaria quadrata, ac millenarii cubita, id est solida perfectio declaratur.



IN MICHAEAM PROPHETAM.



CAPUT PRIMUM.

»uerbum Domini quod factum est ad Micheam Morasthitem, in diebus Ioatham, Achaz, et Ezechie regum Iuda, quod uidit super Samariam et Hierusalem.« Micheas propheta, qui interpretatur Quidquid, uel Quis, quasi siue Humilitas, sextus est in ordine duodecim prophetarum, atque ideo profunda eius  exspectemus mysteria, qui in meditullio et uelut in corde prophetici ordinis positus est. Fuit autem de Morasthi, qui est uiculus Palestine. Interpretatur autem Morasthi, heres. Et pulchre Micheas, qui humilitas interpretatur, de spe hereditatis nascitur, qui enim humilitatis uirtutem pro Deo tenere studuerit, heres Dei et coheres Christi esse merebitur,  qui seipsum pro nobis humiliauit, quique ad imitandam formam sue humilitatis inuitat nos, dicens: »Discite a me, quia mitis sum et humilis corde.« Hic propheta comminatur Samarie iram Dei et captiuitatem, interitumque populo Isrel uenturum denuntiat, quia, relicto Deo, seruiant idolis. Locum etiam natiuitatis Christi aperte denuntiat. Notum est quod regnante Ezechia filio Achaz, decem tribus ab Assyriis ducte sunt in captiuitatem, postea regnante Sedechia, due que appellantur Iuda, cum suo rege capte, et Hierusalem subuersa est. Ergo secundum ordinem captiuitatis prophete titulus ponitur: Primum  capta est Samaria metropolis decem tribuum, postea Hierusalem metropolis Iude. Ponitur autem Samaria in typo hereticorum, Hierusalem  in figura Ecclesie.

»Audite, populi omnes, et attendat terra et plenitudo eius, et sit Dominus Deus uobis in testem, Dominus de templo sancto suo.« Notandum quod populi audire, terra iubetur attendere. In populo, uiros ecclesiasticos: in terra, hereticos, quorum est terrena doctrina. Nam et Apostolus hereses inter carnis opera commemorat. Et hi ergo qui in Ecclesia sunt, si audierint, et illi qui foris sunt, si attenderint, poterunt effugere quod sermo propheticus comminatur. Optat ergo propheta, ut sit eis Deus in testimonium, non aliunde que de templo sancto suo, hoc est, Ecclesia, per quam Deus testimonium perhibet ueritati, siue templum Dei, ipse Filius est in quo habitat Pater, et cuius ore loquitur.

 »Quia ecce Dominus egredietur de loco suo, et descendet, et calcabit super excelsa terre, et consumentur montes subtus eum, et ualles scindentur sicut cera a facie ignis, sicut aque que decurrunt in preceps. In scelere Iacob omne istud, et in peccatis domus Isrel. Quod seclus Iacob? nonne Samaria? et que excelsa Iuda? nonne Ierusalem?« Locus Dei misericordia est, quia naturaliter clemens et pius est. Sed qui mitis est et misericors nobis peccantibus, cogitur quodammodo mutare naturam suam. Egreditur de loco suo, assumit personam crudelitatis, quam per naturam non habet. Descensus eius est maiestatis eius ad inferiora decursus. Super excelsa terre calcare, est potentes terre conterere. »Et consumentur montes subtus cum, et ualles scindentur.«  In montibus principes, in uallibus subiectos populos intelligimus. Sicut  cera uicino igne tabescit, et sicut aque prono cursu feruntur in preceps, sic omnis impiorum superbia, ueniente Domino, soluetur et deficiet. Hoc autem fiet propter scelera decem tribuum, quas uocat Iacob uel Samariam et Isrel, et propter preuaricationem Iuda. In decem enim tribubus metropolis crat Samaria, que nunc Sebaste dicitur, et in Iuda principabatur Ierusalem. Tropologice locus Dei sancti sunt, de quibus dicit: »Inhabitabo in illis et inambulabo.« Ab his ergo sanctis egreditur Dominus, non eos relinquens, sed per eos predicans et annuntians reproborum supplicia, iustorum premia. Legimus enim quia  egressus est sermo a Domino. Descendit ergo et calcat, non super humilem terram, id est, non super eos qui deorsum sunt, sed super excelsa terre, id est sanctos, qui intelligunt uenientis maiestatem, quique licet sancti sint, commouebuntur tamen, id est, timebun eius presentiam. ualles autem, id est, peccatores et que sunt Dei non querentes, non poterunt eius ferre presentiam, sed scindetur quidquid in eis durum est, et instar aque defluet. Et hoc erit propter impietatem Iacob, id est hereticorum, et propter peccatum Iuda, id est, eorum qui in Ecclesia positi, confitentur se nosse Deum, factis autem nenegant. Iuxta alium intellectum, egressus est Dominus de loco suo, dereliquit Iudeos, in quibus quondam habitauerat, propter peccatum quod in Christum  commiserunt, sicut eis ipse minatur. »Relinquetur uobis domus uestra deserta.« Calcauit super excelsa terre, uenit ad gentes, que per eius gratiam excelse facte sunt, et a terrenis subleuari meruerunt. Commoti sunt montes, id est, philosophorum dogmata, et regum potentia perturbata, et consumpta in eis omni impietate creuit iustitia: destructa superbia, erecta est humilitas.

»Et ponam Samariam quasi aceruum lapidum in agro cum plantatur uinea, et detraham in uallem lapides eius, et fundamenta eius reuelabo. Et omnia sculptilia eius concidentur, et omnes mercedes eius comburentur igne, et omnia idola eius ponam in perditionem, quia de mercedibus meretricis congregata sunt.« Quia primum peccauit Samaria, id est,  decem tribus, et relicto templo Dei fecit sibi uitulos aureos, ideo ipsa prima destructa est uenientibus Assyriis. Ponam  Samariam quasi aceruum lapidum. Quia ciuitas Samaria in monte sita est, pulchre in cumulos lapidum ponenda dicitur, ut non tantum parietes et edificia, sed ipsa quoque fundamenta usque ad extremum lapidem subruantur. Sculptilia quoque et idola que coluerant, et operum diuersorum congeries, predicantur igne comburenda. Quod uero dicit, »et usque ad mercedem meretricis reuertentur,« hoc est, ut quomodo in terra sua fornicati sunt cum idolis que fecerunt, sic uadant ad aliam fornicationis terram, id est, ad Assyrios, et ibi similiter idola adorent.

»Super hoc plangam et ululabo, uadam spoliatus  et nudus. Faciam planctum uelut draconum, et luctum quasi struthionum, quia desperata est plaga eius, quia uenit usque ad Iudam; tetigit portam populi mei usque ad Hierusalem.« Huc usque de Samaria, nunc predicit mala Iude, que simili errore peccauerat. Assumit ergo propheta plangentis affectum. Faciam planctum quasi draconum, ut supra. Sicut dracones cum ab elephantis uincuntur, terribili sibilo personant; et sicut struthionum aues, que ob breuitatem pennarum longius uolare non possunt, quando oua sua immemores relinquunt in arenis calcanda pedibus bestiarum, etsi non perierint, pro cantibus luctum faciunt, sic et ego  amissis filiis et in captiuitatem ductis, uadam  spoliatus et nudus. »Quia desperata est plaga eius,« id est Samarie, et idem peccatum atque eadem pena qua subuerterat Samariam, tetigit Iudam, et peruenit usque ad portam Hierusalem. Sicut enim Samaria subuersa est ab Assyriis, ita Hierusalem subuertenda est a Chaldeis. Hec omnia mystice referenda sunt ad hereticos, quibus minatur Deus subuersionem utilem, ut cum destructa fuerint per diuersa eorum dogmata, et illo igne succensa de quo Dominus dicit: »Ignem ueni mittere in terram,« plangent errores suos, resoluant de pedibus calceamenta, hoc est, mortuorum opera abiiciant. Maxime autem propterea plangunt, quia errorem suum etiam ad Iudeam  uoluerunt introducere, sed non potuerunt. Peruenit enim ad portas   populi Dei, sed ciuitatem non potuit penetrare, hoc est, mentem in fide solidatam non ualuit decipere.

»In Geth nolite annuntiare: lacrymis ne ploretis; in domo pulueris puluere uos conspergite.« Geth una est ex quinque ciuitatibus Philistinorum, de qua fuit Goliath Getheus. Scimus autem quia Philisthei inimici semper erant Iudeis. Dicit ergo propheta: Nolite annuntiare in Geth malum quod predico uenturum, ne letentur inimici uestri. »Lacrymis ne ploretis,« licet pectus dolorem habeat, dissimulate fletum ne gaudeant inimici uestri. »In domo pulueueris,« hoc est, que ruitura est, et in puluerem redigenda. Ibi uos puluere conspergite, non in plateis, ne hostes uestri uideant et letentur.

 »Et transite uobis habitatio pulchra, confusa et ignominia.« Pro pulchra, Septuaginta ipsum uerbum Hebraicum posuerunt, scaphir. Tam enim Syra quam Hebraica lingua scaphir pulchra dicitur, quo nomine Samaria uocatur, quia in pulcherrimo et uberrimo loco sita erat. Dicitur ergo ad eam: O Samaria pulchra et fertilis, quia confusa es ignominia, sic transi, et sic perge in captiuitatem, ut si potest fieri, nec inimicus allophylus sentiat. »Non est egressa que habitat in exitu.« Et hic similiter ipsum uerbum Hebraicum, id est, senna. Senna enim interpretatur exitus, per quod significat captiuitatem iam in egressu et in foribus esse. Quod autem dicit, »Non est egressa,« significat quod non sua sponte uel uoluntate, sed coacta et nolens ducta est in captiuitatem.  »Planctum domus uicina accipiet ex uobis, que stetit sibimet.« Et hic ipsum uerbum habetur Hebreum in Septuaginta, id est Azel. Ordo est: Domus Azel accipiet ex uobis planctum. Azel interpretatur uicina, siue ex latere. Domum ergo Azel, domum Iuda dicit, que uicina erat Samarie, et quasi ex latere, que planctum accepit audita clade Samarie, que, subaudis domus Azel, stetit sibimet, id est, captiuata Samaria, permansit in statu regni sui, protecta a Deo propter Ezechiam.

»Quia infirmata est in bonum,« subaudis suum, id est, quia humiliata est ad profectum suum, quando Rhapsaces blasphemauit Deum uiuentem. »Que habitat in Ramoth,« id est in amaritudmibus. Hoc  enim interpretatur Ramoth. In amaritudine enim et tristitia populus cum rege Ezechia morabatur, Sennacherib eos obsidente. »Quia descendit malum a Domino in portam Ierusalem.« Nam rex Assyriorum, uastata Samaria, uenit contra Hierusalem, quando et Rhapsaces missus de Lachis ad Ezechiam, ut se traderet Assyriis, insultans Domino et dicens: Quid si posset liberare populum suum de manu Assyriorum?

»Tumultus quadrige, stuporis habitanti Lachis.« Lachis ciuitas est Iude, que prima a decem tribubus accepit idola, et per eam peruenit idololatria usque ad Hierusalem. Et est sensus: O Lachis, et ad te perueniet equitatus et tumultus Assyriorum, qui te uertet in stuporem. »Principium peccati est  filie Sion, quia,« subaudis in te,« inuenta sunt scelera Isrel« et per te quasi per portam impietas decem tribuum migrauit ad Hierusalem.

»Propterea dabit emissarios super hereditatem Geth: domus mendacii in deceptionem regibus Isrel.« Non solum  super Lachis quadrige uenient et tumultus, sed et super Geth, que est metropolis Palestine. Emissarios autem uocat latrunculos, quos rex Assyriorum mittebat in Geth, que erat domus idololatrie, urbsque mendacii, queque in deceptionem fuerat regibus Isrel.

»Adhuc heredem adducam tibi, que habitas in Maresa,« id est in hereditate. Heredem autem uocat aduentum hostium. Dicit ergo Deus per prophetam, quod ipse adducat Assyrios qui hereditate  possideant Geth, eo quod fuerit in deceptionem regibus Isrel. »Usque ad Odollam ueniet gloria Isrel.« Odolla nobilissima erat ciuitas inter urbes Iudeorum, ad quam etiam dicit peruenturam hostilitatem Assyriorum. Quidam codices habent, »Gloria Isrel,« ut sit sensus: ueniet illa captiuitas de Geth usque Odollam, que subaudis est ciuitas glorie Isrel. uel certe per ironiam accipiendum est, ut sit sensus, Illud malum de Lachis et de Maresa et de Geth perueniet Odollam. Hic distinguendum, et sic ironice parum pressa uoce inferendum, »Gloria est,« id est ignominia et dedecus est populi Isrelitici. Hec iuxta litteram, uideamus breuiter quid mysterii contineant: Geth interpretatur torcular. Significat hereticos, qui se extollebant, dicentes se habere  uinum Soreth, id est spiritualis et diuine scientie, cum e contra uinum eorum  esset de uinea Sodomorum, et de suburbanis Gomorrhe. Ipsi sunt et domus pulueris, quia terrena sapiunt, et cibus sunt serpentis, id est diaboli, cui dictum est, Terram comedes omnibus diebus. Hos hortatur propheta, ne se extollant, sed agant penitentiam dicens, »In domo pulueris, puluere uos aspergite,« ne cum tempus ultionis aduenerit, et domus que uobis pulchra uidebatur ceciderit, simul pereatis, et cassus labor uester risum uidentibus prebeat. »Non est egressa quia habitat in exitu,« id est Ecclesia que habitat in exitu, in spe percipiendi regni celestis, non est egressa finem  diuinarum Scripturarum, nec transgressa Patrum statuta. »Planctus domus uicine accipiet ex uobis.« uicina domus est Ecclesia, in qua domo non sunt heretici, sed uicini ei sunt. »Ex nobis  exierunt, sed non erant ex nobis.« uicina est ergo domus hereticorum Ecclesie fidelium, sed super arenam posita, non habet fundamentum. Et est sensus: O heretici, qui tantum uicini estis Ecclesie, sed contra eam semper erigimini, plangite uosmetipsos, quia ex uobis accipiet inimicus et ultor diabolus planctum, hoc est, uos eritis causa uestre perditionis, et ex uobis diabolus, cui traditi estis, materiem accipiet puniendi. Que stetit sibimet, quia infirmata est in bonum suum, ad superiora iungendum est, ubi dicitur, »Non est egressa  que habitat in exitu, que stetit sibimet.« Ecclesia stetit sibimet, quia in ueritate stabilis permansit. Infirmata est, id est afflicta diuersis tribulationibus, sed hoc illi in bonum fuit, quia quo magis infirmabatur, eo amplius in fide roborabatur, secundum Apostolum qui dicit, Quando infirmor, tunc fortior sum. Hinc Psalmista de eadem Ecclesia dicit, Infirmata est, tu uero perfecisti eam. Hec ipsa Ecclesia habitat in Ramoth, id est in amaritudinibus, quia pressa persecutionis pondere, nil dulce habet in presenti. Descendit autem malum a Domino in portam Hierusalem, id est insidie hereticorum usque ad auditum Ecclesie. Sed Ecclesiam penetrare non possunt, quia intrinsecus se continet in custodia mentis, et non egreditur foras ne uioletur, sicut quondam  Dina, de qua dicitur quia egressa est ut uideret mulieres regionis illius. A Domino autem descendere malum dicitur, quia nil fit, nisi permittente Domino qui ad hoc in Ecclesia sinit esse hereticos, ut uel probent, uel exerceant. Sequitur, »Tumultus quadrige stuporis habitanti Lachis,« etc. Lachis, que interpretatur deambulatio, ipsos signat hereticos uagos, et per diuersa errorum dogmata discursantes, quique circumferuntur omni uento doctrine, de quibus dicitur, Hi in curribus et hi in equis, etc.« Hi ergo principes exstiterunt peccati filie Sion, que specula interpretatur, quia omnis Ecclesie calamitas, omnis error et peccatum ab hereticis processit. »Propterea dabo emissarios super hereditatem Geth.« Emissarii demones, uel uisibiles inimici  sunt, qui iusto Dei iudicio mittuntur super Geth, que torcular interpretatur, id est super hereticos, qui se putant habere uinum purissime ueritatis, sed sunt domus mendacii, et decipiunt quoscunque possunt. Quod autem sequitur, »Adhuc heredes adducet tibi, qui habitent in Maresa.« Maresa, Latine hereditatem sonat, significans eos qui ex hereditate Christi  traducti fuerant ad hereticos. Promittitur ergo eis, quod si conuerti uoluerint, adducat eis Dominus heredes, sanctos doctores, qui eos ab erroribus separatos, ad hereditatem Domini et Ecclesie perducant societatem. »Usque ad Odollam ueniet gloria Isrel.« Odolla interpretatur testimonium haustus uel exhaustionis. Non   glorientur heretici, ueniet gloria Isrel, iactantia hereticorum usque Odollam, id est usque ad testimonium exhaustionis sue, id est usque ad iudicium, quando exhaurient atque ebibent mensuram operum suorum.

»Decaluare et tondere super filios deliciarum tuarum, dilata caluitium tuum sicut aquila, quoniam captiui ducti sunt ex te.« Hoc et specialiter ad Samariam, id est decem tribus, et generaliter ad omnem populum Isrel dicitur, qui captiuus ductus est. Iubetur ergo ut decaluetur, sicut mos erat in luctu facere, et tondeantur, ac plorent filios suos. Et quomodo aquila certo tempore amittit plumas suas, et nuda atque implumis remanet, sic Isrel deponat omnem gloriam, qua ante circumdabatur, et  plangat filios suos captos ab hostibus. Sed et hoc tempore uidemus plebem Iudaicam decaluatam, et omnem gratiam qua ante floruerat, penitus ab ea recessisse. Mystice dicitur anime peccatrici: O anima, que quondam fruebaris paradiso, et uolabas ut aquila contemplando celestia, assume habitum penitentis, et plange filios tuos, id est opera que gessisti, quia captiuata sunt sub lege peccati.



CAPUT II.

»ue qui cogitatis inutile, et operamini malum in cubilibus uestris. In luce matutina faciunt illud, quoniam contra Deum est manus eorum.« ue populo Iudeorum, ue etiam omnibus qui cogitant inutile, hoc est, meditantur quomodo Deum offendant, et  operantur malum in cubilibus, id est disponunt male facere. Diffinitio autem uoluntatis pro effectu accipitur operis. Quidquid mali uero nocte tractauerint, quasi differre non liceat, mox ut lux matutina claruerit, festinant opere adimplere, nec considerant quia contra Dominum est manus eorum, eique repugnant. Sequitur propheta, exponens que sint illa que cogitant et agunt, et dicit:

»Et concupierunt agros, et uiolenter tulerunt, et domos rapuerunt: et calumniabantur uirum et domum eius; uirum et hereditatem eius.« Hec et tunc fiebant, et modo  a multis aguntur. Unde mox iusta subsequitur ultio

»Idcirco hec dicit Dominus: Ecce ego cogito super familiam istam malum: unde non auferetis colla  uestra, et non ambulabitis superbi, quoniam tempus pessimum est.« Quia  uos cogitastis inutile, et ego cogito super uos malum, non quod flagellum Dei malum sit, sed quia sustinentibus malum uidetur. Et tale erit malum, ut non possitis leuare colla pressa pondere captiuitatis.

»In die illa sumetur super uos parabola, et cantabitur canticum cum suauitate, dicentium: Depopulatione deuastati sumus.« Hoc quasi canticum frequentabitur, et loco prouerbii assumetur. Quod autem sequitur: »pars populi mei commutata est,« templum significat, quod inter omnes gentes sanctius erat, quod mutatum est in ruina. »Quomodo recedet a me,« subaudis Assyrius, »cum reuertatur  qui regiones nostras diuidat?« Hec quasi uerba sunt metuentis populi. Sennacherib enim rex Assyriorum cum ueniret aduersum Hierusalem, audiuit de Tharacha rege Aethiopie dicentes: »Egressus est ut pugnet contra te.« Tunc recessit ab Hierusalem, ita tamen, quasi post uictoriam reuersurus. Populus ergo qui eum recessisse cognouerat, dicebat: Quomodo dicitis, recedet a nobis Assyrius, qui mox reuertetur ut agros nostros sorte distribuatur?

»Propter hoc non erit tibi mittens funiculum sortis in cetu Domini.« Quia  hec fecisti que supradicta sunt, o familia Isrel, supra quam ego malum cogito, non habebis partem in cetu Domini, hoc est, in hereditate iustorum. Potest hoc et ad  extremam captiuitatem, que a Tito facta est, referri, quod ideo hec omnia passi sunt, quia contra Deum superbierunt, et Christum cruci adiudicauerunt. Possunt hec moraliter referri ad animam peccantem, que in secreto cordis cogitat malum, et opere perficit. Idcirco Dominus cogitat super nos malum, de quo non possumus leuare ceruices, et recti incedere, unde mittuntur apostoli qui cum Ieremia plangant nos, et assumant super nos parabolam, et cum Apostolo lugeant multos ex his qui peccauerunt, et non egerunt penitentiam. Pars etiam populi Domini diuisa est funiculo, cum anime recedentes per diuersa uitia a demonibus diuiduntur, et alius funiculum auaritie, alius luxurie lineam extendit in hereditatem Domini et agri sanctitatis, fragrantis  uirtutum odoribus, secundum quod Isaac dixit: Ecce odor filii mei sicut odor agri pleni, traditi sunt regi Assyriorum et Babyloniorum, id est diabolo.

O Isrel, »ne loquamini loquentes: Non stillabit super istos, non comprehendet confusio, dicit domus Iacob. Nunquid abbreuiatus est spiritus Domini, aut tales sunt cogitationes eius?« O domus Iacob, nolite uos decipere, presumentes nimium de misericordia Dei, et nolite dicere quod adhuc multi dicunt, Deus bonus est et misericors, non ueniet super nos malum captiuitatis, quod timemus. Qui enim omnibus copiosus est in misericordia, nobis etiam clemens erit, nec propter nos solos abbreuiabitur bonitas eius. Non enim tales sunt cogitationes eius, quales sunt hominum, ut sicut homo subito concitetur in  furorem. Hec quasi uerba sunt illorum, quibus dicitur, Ne loquamini loquentes.

»Nonne uerba mea bona sunt cum eo qui recte graditur? Et e contrario populus meus in aduersarium consurrexit.« Introducit respondentem Dominum et dicentem: Bonus sum, ut dicitis, et uerba mea clementiam sonant, sed ad eos qui recte una gradiuntur. Sed uos non solum recte non agitis, sed e contra contra me insurgitis, et tyrannico spiritu mihi aduersamini. Deinde commemorat ea que faciebant, »desuper tunica pallium sustulistis,« id est spoliastis uestimento uel diuino auxilio, »et eos qui simpliciter transibant« et innocue »conuertistis in bellum.« Siue eos qui aliorum acquiescebant auctoritati,  conuertistis in bellum, ut non reciperent edicta magistrorum, ne suis doctoribus crederent. Sed et nobis moraliter precipitur, ne nos in hoc putemus placere Deo, si uerba eius in scriptis legamus. Tunc enim bona sunt uerba Domini et prosunt legentibus, si opere impleantur, si cor et labia consentiant. Tunica et pallium indumenta sunt fidei et uirtutum, dicente Apostolo: Induite uos sicut electi Dei, sancti, et dilecti, uiscera misericordie, humilitatem, etc., uel etiam auxilium et protectio diuina. Que omnia heretici uel sacerdotes praui a populo sibi credito, male uiuendo tollunt.

»Mulieres populi mei eiecistis de domo deliciarum suarum: a paruulis earum tulistis laudem meam in perpetuum.« Non solum  ea fecistis que  dixi, sed etiam matronas quondam delicatas, fecistis ire captiuas: uel etiam urbes desolastis, fugatis uel interfectis habitatoribus, quas per metaphoram mulieres uel filias appellat. Desolatis ergo urbibus nullus remansit, nec saltem paruulus remansit, qui psalmos et laudes Dei caneret.

»Surgite« ergo »et ite,« subaudis in captiuitatem, »quia« subaudis in hac terra, »non habetis requiem: propter immunditiam eius,« id est propter scelera et impietates, »corrumpetur,« subaudis terra uestra, »putredine pessima.« Non  breuis erit uestra captiuitas, sed longo durabit tempore, et corrumpetur putredine pessima, id est Babylonica uel Romana captiuitate. Sed et moraliter mali principes Ecclesie, mulieres  malis suis exemplis de domibus suis  eiiciunt, et mittunt in tenebras exteriores. Et idcirco ipsis quoque dicitur, ut surgant et eant, quia corrupti sunt putredine pessima, id est longa peccandi consuetudine, a corruptione anime et corporis.

»Utinam non essem uir habens spiritum, et mendacium potius loquerer: stillabo tibi in uinum et in ebrietatem: et erit super quem stillatur populus iste.« O popule Iudaice, ad quos repromissiones facte sunt, et ex quibus secundum carnem natus est Christus, non me putetis uolentem loqui, aut sponte mea hec uobis mala predicere. Utinam non essem uir habens Spiritum sanctum, sed potius demoniaco spiritu loquerer, et inter pseudoprophetas  reputarer, et non essent uera que dico, et non uenirent mala que prenuntio. Sed quia propheta sum, et Spiritu sancto loquor, stillabo tibi in uinum, ut quasi uino meracissimo inebrieris sermonibus meis, et corruas. Me autem stillante, suscipiet populus iste guttas prophetie mee, et uelit nolit, sustinebit quod dico. Sed ne putetis me tantum aduersa prophetare, nuntiabo uobis prospera. Introducit ergo ipsum Dominum loquentem, et bona promittentem.

»Congregatione congregabo Iacob.« ueniam  per me, nascar de uirgine, et congregabo Iacob, hoc est, credentes ex Iudeis colligam ad fidem meam. Siue alio sensu: Quia in humilitate  carnis mihi credere noluistis, ueniam in consummatione seculi in maiestate, et tunc stillabo tibi, id est propinabo uinum Spiritus sancti, uinum diuini sermonis quo apostoli die Pentecostes inebriati sunt, et de quo per Psalmistam dicitur: Potasti nos uino compunctionis. »Totum te in unum conducam reliquias Isrel, pariter ponam illum quasi gregem in ouili, quasi pecus in medio caularum,« hoc est, credentes ex utroque populo pariter in ouili quietis eterne copulabo. »Tumultuabuntur a multitudine hominum.« Iam aperte ostendit de quibus ouibus uel gregibus dixerit. Tumultuabuntur, id est, uociferabuntur, bonum pastorem laudantes, qui eos precedet, et iter pandet ante eos. Ipse eos per se ducet ad se. Unde sequitur:

 »Ascendet enim pandens iter ante eos; diuident et transibunt portam, et egredientur per eam: et transibit rex eorum coram eis, et Dominus in capite eorum,« subaudis princeps et premonstrator celestium pascuarum.



CAPUT III.

»Et dixi, Audite, principes Iacob, et duces domus Isrel: Nunquid non uestrum est scire iudicium, qui odio habetis bonum et diligitis malum? qui uiolenter tollitis pelles eorum desuper eis, et carnem eorum desuper ossibus eorum, qui comederunt carnem populi mei, et pellem eorum desuper excoriauerunt, et ossa eorum confregerunt, et conciderunt sicut in lebete, et quasi carnem in medio olle. Tunc  clamabunt ad Dominum, et non exaudiet eos, et abscondet faciem suam ab eis in tempore illo, sicut nequiter egerunt in adinuentionibus suis.« Sub metaphora leonum uel latronum describitur crudelitas principum Iudeorum, qui spoliabant pauperes et interficiebant, et quasi fere bestie carnes et ossa eorum conterebant: et uelut in olla carnes coquuntur, sic in urbe Hierusalem innumeram plebem affligebant. Unde minatur eis malum captiuitatis, uel Chaldaice uel Romane, et licet clament ad eum, non eos exaudiet, sed restituet eis, sicut ipsi nequiter egerunt in adinuentionibus suis, hoc est, in sceleribus, que noua semper inueniebant.

»Hec dicit Dominus ad prophetas qui seducunt populum meum,« qui mordent dentibus suis, et  predicant pacem: et si quis non dederit in ore eorum quidpiam, sanctificant super eum prelium. Propterea nox uobis pro uisione erit, et tenebre pro diuinatione, et occumbet super prophetas, et obtenebrabitur super eos dies, et confundentur qui uident uisiones, et confundentur diuini, »et operient uultus suos omnes, quia non est responsum Dei.« Erant illo tempore pseudoprophete in populo Isrel, qui ut ab eis dona acciperent, predicabant pacem, que eis data non erat. Hoc est enim quod dicit: »mordent dentibus,« ut auiditatem accipientium ostendat. Si quis uero nichil eis dedisset, quamuis esset sanctus, prenuntiabant iram Dei illi esse uenturam. Unde dicit, quod sermo eorum non sit prophetia, sed  diuinatio, nec habeat lumen, sed tenebras et errorem. Et cum non uenerint que promiserant, tunc occumbat eis sol, et operiantur confusione, quia scietur quod non sit responsum Dei, sed fraus demonum homines decipere uolentium.

»uerumtamen ego repletus sum fortitudine Spiritus Domini, iudicio, et uirtute; ut annuntiem Iacob scelus suum, et Isrel peccatum suum.« De se nunc dicit propheta quia pseudoprophetis falsa uaticinantibus et opertis confusione, ipse sancti Spiritus instinctu loquatur, et annuntiet iudicium Domini et ueritatem, nec pacem sicut illi predicet, ut mordeat aliquid, sed annuntiet Iacob scelus suum, et Isrel peccatum suum, quia idola pro Deo coluerunt, et quia Christum crucifixerunt. Possunt hec referri ad doctores  pessimos, qui Dei populum adulando supplantant, dicentes: Habe fidem, illa te saluabit; non necesse est ut continenter uiuas. Et hoc faciunt, ut accipiant commoda terrena, et ut eos deuorent, siue accipiendo bona illorum, siue spiritualiter interimendo animas eorum. Super huiuscemodi prophetas occidet Sol iustitie, et tunc confundentur, et operientur uultus eorum confusione.

»Audite hec, principes domus Iacob, et iudices domus Isrel, qui abominamini iudicium, et omnia recta peruertitis, qui edificatis Sion in sanguinibus, et Hierusalem in iniquitate. Principes eius in muneribus iudicabant, et sacerdotes eius in mercede docebant, et prophete eius in pecunia diuinabant, et super Dominum requiescebant, dicentes: Nunquid  non Dominus in medio nostrum? Non ueniet super nos mala.« Quia superius aduersum iudices et pseudoprophetas comminatio processerat, nunc generaliter ad ipsos, et ad sacerdotes, et ad omnes qui sibi de Dei notitia blandiebantur, sermo dirigitur, et arguuntur quia non solum non faciunt, uerum etiam abominentur iudicium, et recta peruertant, quod domos suas edificent in sanguinibus, et ciuitatem Hierusalem in iniquitate et rapinis uidelicet pauperum, cedibus insontium, atque interfectione sanctorum: preterea quia principes acceptis muneribus iudicent, et prophete pro muneribus uaticinentur, et gratiam Dei uendant, et cum hec omnia facerent, requiescebant super Dominum, dicentes: Populus Dei sumus, Dominus in medio nostrum est, non uenient  super nos mala. Pro his omnibus minatur eis propheta, imo Dominus per prophetam, et dicit:

»Propter hoc causa uestri Sion quasi ager arabitur, et Hierusalem quasi aceruus lapidum erit, et mons templi in excelsa siluarum.« Docet quia templum Dei, quod prius auro et lapidibus pretiosis fulgebat, in ruinas extremas deducendum sit. Hec omnia contigerunt Iudeis, propter ea que supra dicta sunt, et maxime propter effusionem Dominici sanguinis. Possunt hec moraliter referri ad Ecclesiam. Ipsa est enim domus Iacob et domus Isrel. Dicit ergo de peruersis doctoribus et principibus seu iudicibus Ecclesie, qui cum ipsi mala que possint faciant, requiescunt super Dominum, et uana spe  prospera sibi de eius clementia pollicentur, dicentes: »Non uenient super nos mala.«



CAPUT Iu.

»Et erit: in nouissimo dierum erit mons domus Domini, preparatus in uertice montium, et sublimis super colles, et fluent ad eum populi, et properabunt gentes multe, et dicent: uenite.« Quia principes Iudeorum abominati sunt iudicium, et edificauerunt Sion in sanguinibus, idcirco pro monte Sion eleuatus est mons Domini, id est Christus. Hic mons ostensus est in nouissimis diebus, hoc est, in fine seculorum, quando in nouissima seculi etate per hostiam salutarem Saluator apparuit, qui tulit peccata mundi. Preparatus  erit, id est manifestus,  qui ante per tot millia annorum occultus erat. Non solum autem in montibus, sed et super uertices montium preparatus erit. Montes quippe sunt prophete sancti, qui licet omnia sancta et ad humanam salutem pertinentia conscripserint, tamen ad comparationem huius prophetie, in qua de Saluatoris aduentu prophetauerunt, humilia sunt cetera, et usque ad uertices montium non pertingentia. Super colles exaltatus est mons iste, quia omnium sanctorum gratiam, omne meritum supergressus est homo a uerbo Dei assumptus. Quia enim se humiliauit usque ad mortem, exaltauit eum Deus Pater, et donauit illi nomen quod est super omne nomen. Ad hunc montem congregabuntur, uel  fluent omnes gentes, et in morem fluuiorum  innumerabiles populi conuenient credentes. uidemus iam ex omnibus gentibus, quas Romanorum nouit imperium, in Christum credidisse, et per fidem ad hunc montem confluxisse. Sed quid uenientes dicunt? »Ascendamus ad montem Domini.« Opus est ascensione, si uolumus ad Christum uenire, »et ad domum Dei Iacob,« id est, Ecclesiam, que est domus Dei, secundum Apostolum, columna et firmamentum ueritatis. Deum autem Iacob Christum dicit. Quare ueniant, addunt: »et docebit nos uias suas,« per doctores et pastores, qui president Ecclesie, quos in Apocalypsi Ioannes angelos uocat, siue per Scripturas, que ostendunt uiam Domini, id est Christum, qui dicit: »Ego sum uia.« »Et ambulabimus in semitis eius, id est, sequemur et imitabimur  apostolos eius, qui sunt semite illius, per quos credimus in eum. Quia de Sion,« hoc est, de primitiua Ecclesia, »exibit lex« spiritualis, hoc est, euangelica predicatio ad gentes. »Et uerbum Domini,« id est, Filius Dei Patris, qui est uerbum eius, »de Hierusalem,« hoc est, de Iudea, de qua carnem assumpsit.

»Et iudicabit inter populos multos.« Quia »Pater non iudicat quemquam, sed omne iudicium dedit Filio.« »Et corripiet gentes fortes usque in longinquum,« hoc est, sapientes et philosophos seculi, quos comprehendit in astutia eorum. Iudicat autem populos, discernendo qui sint salute digni, qui indigni. »Et concident gladios suos in uomeres, et  hastas suas in ligones. Non sumet gens aduersum gentem gladium, et non discent ultra belligerare. Et sedebit uir subtus uineam suam, et subtus ficum suam, et non erit qui deterreat.« Omne  studium belligerandi eo ueniente cessabit, et transferetur ad pacem, tantaque erit requies, ut non solum in urbibus, sed et in uillis et agris sit summa securitas, ita ut sedeat unusquisque sub uite sua, ut supra. »Quia os Domini exercituum locutum est.« Legamus historias, et inueniemus quia ante aduentum Christi totus contra se pugnabat orbis; feruebant omnia tam externis quam ciuilibus bellis, nec quisquam impune de gente in gentem transire poterat. Postquam uero in aduentu suo Christus Romanum imperium predicando Euangelium preparauit  apostolice predicationi, peruius factus est orbis. Tropologice concisio gladiorum et lancearum, finis est ire et persecutionis, qua prius increduli contra sanctos predicatores seuiebant. Que conuersa sunt in ruralia instrumenta, ut conflatis contumeliarum iaculis, fructus spiritales succrescerent. Hec autem fient, quia Dominus locutus est, cuius omnia uerba sunt uera, et cuius dixisse, fecisse est. »Quia omnes populi ambulabunt, unusquisque in nomine Dei sui, nos autem ambulabimus in nomine Dei nostri in eternum et ultra.« Ceteris  gentibus cunctis post errorem suum, nos qui ascendimus ad montem Domini, ambulabimus in nomine Domini Dei nostri Iesu Christi, quia ipse uerus est mons et Deus, et ex eius nomine Christiani uocamur.

 »In die illa,« hoc est, cum uerus sol splenduerit, »dicit Dominus, congregabo claudicantem, et quam eieceram colligam, et quam afflixeram consolabor, et ponam claudicantem in reliquias, et eam que laborauerat, in gentem robustam.« Hoc est, plebem Iudaicam contritam, et recto gressu incedere non ualentem, et eiectam ac reprobatam. Congregabitur autem ad hoc, ut suscipiatur et ponatur in reliquias et in gentem robustam. Hoc est quod Isaias dicit, nisi Dominus sabaoth reliquisset nobis semen, quasi Sodoma fuissemus, et sicut Gomorrha similes essemus. Hoc factum est predicantibus apostolis, quando in Actibus apostolorum legitur: Una die crediderunt tria millia, altera die quinque millia, et  deinceps multa millia. Plenius autem in fine seculi implebitur, quia cum plenitudo gentium intrauerit, tunc omnis Isrel saluus erit. »Et regnabit Dominus super eos,« id est super congregatos, »in monte Sion,« id est in Ecclesia, que est in contemplatione uite spiritualis. »Ex hoc nunc et usque in eternum,« id est a seculo presenti usque in futurum.

»Et tu, turris gregis nebulosa, filia Sion, usque ad te ueniet, et ueniet potestas prima, regnum filie Hierusalem.« Turrem gregis nebulosam, locum dicit, qui ob conuentum pastorum, adher  dicitur. Distat autem uno milliario a Bethlehem ad orientem. In hoc loco tribus pastoribus  angelus apparuit, et natum Deum nuntiauit, quique ibidem uenerabiliter conditi requiescunt. Turrim autem nebulosam dicit, propter obscuritatem mysteriorum celestium, que ibi reuelata sunt. Potestas autem prima, uirtutes sunt angelice, que »Gloria in excelsis Deo,« exsultando concinebant, et ipsa est regnum filie Hierusalem, id est, superne ciuitatis, ubi angelice uirtutes Deum sabaoth speculantur. Allegorice turris nebusola, plebs est Isrelitica, siue templum Dei a Salomone constructum in Hierusalem. De hac turre dicit Isaias: Et edificauit turrim in medio eius, id est, uinee. Hec turris, id est plebs Iudaica, quandiu habuit maceriam, id est angelorum presidia, et torcular, id est altare, nec diabolo peruia erat, nec nebulosa, sed ciuitas Dei, que in  monte  sita latere non poterat. At postquam se sanguine Domini fedauit, nebulosa ac squalida appellatur. Ad hanc peruenit potestas prima, id est, uidelicet Filius, qui loquitur in Apocalypsi, »Ego sum et , initium et finis,« et qui ex persona assumpti hominis dicit, »Dominus possedit me initio uiarum suarum.« Que potestas est regnum filie Hierusalem. uenit ergo in hunc mundum potestas prima, ut faceret secundam potestatem. Non enim potest dici prima, nisi sit secunda. Fecit ergo secundam potestatem in apostolos, ut sicut appellantur a luce Christo lux, et a pane uiuo Christo uocentur panis, Paulo dicente: »Unus panis multi sumus in Christo,« ita a prima potestate potestas et regnum uocentur.

 »Nunc quare merore contraheris?« Cum  ad te uentura sit prima potestas, quare merore contraheris et humiliaris? »Nunquid rex non est tibi, aut consiliarius tuus periit, quia comprehendit te dolor sicut parturientem?« Interrogando confirmat iuste eam dolere et merere, quia rex eius Christus, qui et consiliarius et angelus magni consilii, periit ei, hoc est, crucifixus est ab illis, et quantum in ipsis fuit, periit, et qui iuxta Euangelicam parabolam heredem eiectum extra uineam occiderunt, ipsi quoque ab exercitu Romano uastati sunt. Et sicut parturiens dolorem non potest effugere, sic ille populus imminens periculum et uastationem non potuit declinare.

»Dole et satage, filia Sion, quasi parturiens, quia  nunc egredieris de ciuitate, et habitabis in regione, et uenies usque ad Babylonem: ibi liberaberis, ibi redimet te Dominus de manu inimicorum tuorum.« Precipitur filie Sion, id est, sepe dicte plebi, ut doleat et egrediatur de ciuitate, et habitet in regione, quia Dei est sententia ut pergat in captiuitatem, nec potest mutari iudicium eius. Monetur ergo ut patienter sustineat, et usque ad Babylonem ueniat, sciens quia si fortiter flagellum sustinuerit, cito redimenda sit de manu inimicorum, ut cum fuerit liberata, possit dicere: »Ne leteris inimica mea super me quia cecidi, consurgam«; et cum Psalmista: »Non in perpetuum irascetur Dominus, neque in eternum comminabitur.« Patet autem iuxta litteram, quod ille  populus ductus in captiuitatem, post septuaginta annos sub Iesu et Zorobabel et Esdra liberatus est et reuersus. Moraliter anima propter peccatum de ciuitate,  pulsa, tradita inimico in interitum carnis, iubetur uenire ad Babylonem, id est, ad confusionem uitiorum et deiectionis sue, ut postquam dignam egerit penitentiam, liberetur a captiuitate peccati, et reuersa ad paternam domum, mereatur recipi a clementissimo Patre. Sed et secundum beatum Gregorium sepe contingit ut anima, que filia Sion uocatur, que Deum debuerat contemplari, aliquo spirituali et occulto uitio  deuastetur. Quam misericors Deus nonnunquam permittit cadere in apertum carnis peccatum, et quasi ad Babylonem, id est  ad confusionem uenire, ut confusa feditate aperti criminis, liberetur a captiuitate uitii latentis.

»Et nunc congregate sunt super te gentes multe, que dicunt: Lapidetur, et aspiciat in Sion oculus noster.« uox prophete: O Hierusalem, cui predico imminentem captiuitatem, interim donec illa ueniat, iam congregate sunt super te gentes multe, que quasi de adultera muliere loquuntur et dicunt: Lapidetur, et aspiciat oculus noster in Sion, hoc est, contra Sion, ut insultemus et gaudeamus in malis eius. Et hec dicunt:

»Ipsi autem non cognouerunt cogitationes Domini, et non intellexerunt consilium eius, quia congregauit eos quasi fenum aree.« Qui ideo fecit illas congregari, ut tu illas conteras quasi fenum et stipulam  aree.

»Surge« igitur »et tritura, filia Sion, quia cornu tuum ponam ferreum, et ungulas tuas ponam ereas,« hoc est, insuperabilem fortitudinem. »Et« sic »comminues populos multos, et interficies Domino rapinas eorum, et fortitudinem eorum Domino uniuerse terre,« ut consecrentur Domino Deo tuo. Tali enim sacrificio delectatur Dominus: quod autem cornu dicit et ungulas, metaphoricos accipiendum est, ab hostibus triturantibus. Moraliter congregantur aduersus Ecclesiam Dei, multitudines spiritualium nequitiarum, et insultant atque exprobrant neces filiorum eius, nescientes consilium Domini nec cogitationes eius, quia ad hoc permittit eis preualere ad tempus, ut et illorum patientia remuneretur,  et horum malitia puniatur. Congregat eos Dominus, ut conterantur, et eorum iusta damnatio proficiat in laudem Creatoris, et rapine ac fortitudo eorum in sacrificium Domino conuertantur.



CAPUT u.

»Nunc uastaberis, filia latronis: obsidionem posuerunt super nos, in uirga percutient maxillam iudicis Isrel.« Promiseram tibi  quod triturares et comminueres omnes gentes, que aduersum te congregate erant, et offerres rapinas eorum Domino Deo tuo. Sed quia hoc non modo fiet, sed cum plenitudo gentium intrabit in fine seculi, interim uastaris pro meritis tuis. Unde iam  non te uoco filiam meam, sed latronis, id est, diaboli, qui semper est paratus ad predandum. »Obsidionem posuerunt super nos.« uox est Dei Patris loquentis ad Filium et Spiritum sanctum, et manifeste ostenditur Trinitas personarum. Obsidionem posuerunt super Filium Dei Iudei, quando insidiabantur ei dicentes: Magister, scimus quia uerax es. Quasi enim obsidebant, qui capere cogitabant. Sed quia iniuria Filii iniuria est Patris et Spiritus sancti, idcirco pluraliter dicitur »super nos.« Quod uero sequitur: »In uirga percutient maxillam iudicis Isrel,« hoc ostendit, quod arundine percutiebant milites caput Domini, que Filii contumelia redundabat in totam Trinitatem. Propter hec ergo scelera non differam amplius ultionem, et nunc et in presenti  uastaberis ab Assyriis uel Romanis.

»Et tu, Bethlehem Ephrata, paruulus es in millibus Iuda, ex te mihi egredietur qui sit dominator in Isrel.« Loquitur propheta ex persona Patris Dei, promittentis incarnationem Filii sui, et designantis locum natiuitatis eius. Et tu, Bethlehem, que ante uocabaris Ephrata, et intantum es minima, ut comparata millibus Iuda, uix paruus uiculus habearis, ex hoc paruo oppidulo egredietur Christus, qui sit dominator in Isrel. Ac ne putetis eum tantum esse de genere Dauid, quoniam quidem ut uerus homo cernitur, »et egressus eius ab initio a diebus eternitatis.« Ante secula ex mea substantia genitus est, quia »In principio erat uerbum, et uerbum erat apud Deum, et Deus erat uerbum.« Bethlehem interpretatur  domus panis, quia ibi natus est panis qui de celo descendit. Ephrata uertitur in furorem, quod pertinet ad Herodem, qui cognito quod illusus esset a magis, iratus est ualde.

»Propter hoc dabit« Dominus »eos usque ad tempus, in quo parturiens pariet, et reliquie fratrum eius conuertentur ad filios Isrel.« Ideo  dabit eos, id est, Iudeos, et permittet suum tenere dominium usque ad tempus quo uirgo pariens nouo ordine pariet. Postquam autem pepererit, et natus paruulus suscepte dispensationis munus impleuerit, populo Iudeorum captiuo uel interfecto, reliquie fratrum eius, id est apostoli, qui sunt fratres Domini, conuertentur ad patriarcharum et prophetarum  fidem. Potest et sic intelligi: Dabit eos, id est, Iudeos permittet umbram sue legis obseruare usque ad tempus parientis, id est, donec Ecclesia mater gentilem populum spiritualiter ad fidem generet, et donec sterilis pariat plurimos, et que multos habebat filios, infirmetur: et subintrante plenitudine gentium, tandem omnis Isrel saluus fiet, tunc reliquie fratrum eius conuertentur ad filios Isrel, et predicante Elia, conuertentur corda patrum ad filios, et corda filiorum ad patres eorum, et nouissimus populus iungetur priori: et tunc erunt uere filii Abrahe, credendo in eum quem uidit Abraham et letatus est.

»Et stabit, et pascet in fortitudine Domini, in  sublimitate nominis Domini Dei sui. Et conuertentur, quia nunc magnificabitur usque ad terminos terre.« Cum inquit pepererit pariens, et sol iustitie Christus totum mundum impleuerit, tunc ipse Dominus, qui prius ut homo ambulauit, stabit, cum iam Deus ab omnibus credetur et adorabitur; et pascet eos, id est credentes, »in fortitudine Domini, hoc est, in diuinitatis potentia; quique dicere poterunt: Dominus pascit me, et nichil mihi deerit. Pascet etiam in sublimitate nominis Domini, iuxta hoc quod uicinus passioni Deum Patrem orauit: Pater sancte, serua eos in nomine tuo.« Et conuertentur ab amore quo Christum carnaliter diligebant, et incipient eum sicut Deum diligere. Siue conuertentur, id est, spiritualia et eterna incipient  petere, qui antea terrena et temporalia querebant. Quia magnificatus est Christus usque ad extremum terre, et iam sonus eius exiuit in fines orbis terre

»Et erit iste pax, Assyrius cum uenerit in terram nostram, et quando calcauerit in domibus nostris.« Cum uenerit Assyrius, id est, diabolus super terram Ecclesie, et religionem eorum quos pascit Dominus, uoluerit deuastare, et calcauerit domos nostras, id est, corpora animarum habitacula ascenderit et depresserit, tunc ipse, id est, Christus erit pax in nobis, quia nulla tribulatio, nulla angustia poterit electos separare a caritate eius. Exempli causa: uenerat Assyrius super terram Pauli, et calcauit domum eius, cum esset in laboribus  plurimis, in mortibus, et ceteris que ipse commemorat. Sed quia in his omnibus superabat per eum qui dilexerat eum, et qui erat pax eius [a 1Kb] . »Et suscitabimus super eum septem pastores, et octo primates homines.« Introducitur enim Deus Pater loquens et bona promittens. »Suscitabimus  ego et Filius et Spiritus sanctus super eum,« id est Assyrium, septem pastores, id est, patriarchas et prophetas, qui septenarium legis, id est, sabbatum seruauerunt; »et octo primates,« id est, obseruatores Noui Testamenti, qui ab apostolis usque ad hanc etatem suscitantur a Domino in Ecclesia. Septenarius numerus pertinet ad uetus Testamentum propter sabbatum, octonarius ad gratiam Noui Testamenti  propter Dominicam resurrectionem, que octaua die facta et impleta est. Unde et Salomon ait: »Da partes septem necnon et octo.«

»Et pascent terram Assur in gladio,« subauditur sermonis Dei, de quo Apostolus: »uiuus est sermo Dei et efficax, et penetrabilior omni gladio ancipiti, et pertingens usque ad diuisionem anime et spiritus.« Hic gladius missus est ab eo, qui uenit separare hominem aduersus patrem suum, et filiam aduersus matrem suam, et reliqua. Pascent etiam »terram Nemrod in lanceis eius, et liberabit ab Assur, cum uenerit in terram nostram, et cum calcauerit in terminis nostris,« id est, terram Assur, in qua regnauit Nemrod robustus uenator coram Domino  Nemrod interpretatur tentatio descendens, et designat diabolum, qui de celo per superbiam cecidit. Istius terram, id est, homines quos possederat, pascent illi pastores et optimates, id est, prophete et apostoli. In lanceis, subaudis diuine predicationis. Superato itaque atque confosso Assyrio, et redacta terra Nemrod in nichilum, liberabit nos Dominus Christus de manu Assur, qui uenerat calcare terram nostram.

»Et reliquie erunt Iacob in gentibus in medio populorum multorum, quasi ros a Domino, et quasi stille super herbam.« Liberatis nobis ab Assur, qui dirigens interpretatur, id est, a diabolo, qui omnes sequaces suos dirigit ad perditionem, erunt reliquie Iacob, id est, apostoli, siue omnes primitiue  Ecclesie in medio populorum quasi ros a Domino cadens, et refrigerans ardorem uitiorum, quo omnes gentes exurebantur, et exstinguens ignita iacula diaboli. Nam et camino ardenti, in quo tres pueri missi fuerant, dicitur descendisse angelus, et fecisse medium fornacis quasi uentum roris flantem. Hoc ergo dicit, quia doctrina apostolorum erit in medio omnium gentium, quasi ros a Domino, et quasi stille super herbam. Stillis enim que de tectis cadunt, comparatur predicatio celestis. Quod autem dicitur, »que non exspectat uirum, et non prestolatur filios hominum,« significat quod gentes nullum exspectabant doctorem uel predicatorem, qui eos infunderet rore predicationis, et excoleret uomere doctrine spiritualis.

 »Et erunt reliquie Iacob in gentibus in medio populorum multorum, quasi leo in iumentis siluarum, et quasi catulus leonis rugiens in gregibus pecorum, qui cum transierit et conculcauerit et ceperit, non est qui eruat. Et exaltabitur manus tua super hostes tuos.« Leo Christus est, ut in Apocalypsi dicitur: »uicit leo de tribu Iuda.« Ipse est et catulus leonis, de quo in Genesi sub persona Iude dicitur: »Catulus leonis Iuda, ad predam, fili mi, ascendisti.« Ipse ergo qui est leo, dedit apostolis, ut et ipsi sint leones, quando dixit eis: »Ite, docete omnes gentes,« etc. Et quomodo nemo potest resistere leoni, ita illi liberati de manu Assyriorum, acceperunt potestatem ut peterent iumenta, hoc est, homines irrationabiles, uerbi Dei ratione carentes. »Homo cum in honore  esset, non intellexit,« etc. Rapient autem eos, non ut dilanient, sed ut separent  ab infidelibus: et nullus erit persecutor qui eis possit resistere, et exaltabitur manus Domini super eos, qui uel ipsum Dominum uel apostolos eius afflixerant. »Et omnes inimici tui interibunt,« non ut pereant, sed ut ex inimicis et infidelibus fiant amici et fideles.

»Et erit in die illa,« quando exaltata fuerit manus tua, o Isrel, super hostes tuos, »auferam equos tuos de medio tui,« id est, omnes lasciuientes impetus animi, de quibus dicitur: »Nolite fieri sicut equus et mulus.« »Et quadrigas tuas disperdam, et perdam ciuitates terre tue, et destruam omnes munitiones  tuas.« Auferam etiam currus tuos et quadrigas, id est, scelera, in quibus quasi triumphans gloriabaris. Et disperdam ciuitates terre tue, id est, confidentiam, quam in terrenis opibus habebas, et cum Cain qui primus edificauit ciuitatem in terra, spem tuam ponebas. Et auferam omnes munitiones tuas, deuia scilicet et pompas seculi, rhetorum facundiam, dialecticorum sophismata; »et auferam maleficia de manu tua, et diuinationes,« subaudis demoniace, quibus decepta eras, et alios decipiebas. »Non erunt in te;« siue diuinationem uocat imperitorum doctrinas, qui uolunt docere que nesciunt, et quasi ea que sunt incerta diuinant et docent pro certis.

»Et perire faciam sculptilia tua,« id est, omnes  falsas presumptiones et peruersa dogmata. »Et statuas tuas de medio tui, et non adorabis ultra opera manuum tuarum, et euellam lucos tuos de medio tui, et conteram ciuitates tuas,« id est, false religionis et obseruationis superstitionem. Unde et in lege prohibetur plantari lucus in templo Domini. Et ciuitates male constructas, quas paulo ante ciuitates terre dixerat, minatur quod conterat atque consumat.

»Et faciam in furore et in indignatione ultionem in omnibus gentibus, que non audierunt.« Quia rorem sermonis mei recipere noluerunt, faciam in furore et ira ultionem in gentibus, que audire, id est, obedire uoluerunt.



CAPUT uI.

»Audite que Dominus loquitur: Surge, contende iudicio  aduersus montes, et audiant colles uocem tuam, audiant montes iudicium Domini.« Propheta loquitur, et imperat ut audiamus que Dominus loquitur. Montes per metaphoram potentes et diuites; colles uero, subiectos et minus potentes appellat. Deinde ipse Dominus loquitur ad prophetam: »Surge, contende iudicio aduersum montes, et audiant colles uocem tuam.« Rursum propheta, sicut fuerat ei imperatum, loquitur ad montes etiam, »et fortia fundamenta terre,« causamque reddit, quare eos compellat audire, »quia iudicium Domini cum populo suo, et cum Isrel diiudicabitur.« Possunt per montes et colles angeli significari, quibus rerum humanarum commissa est procuratio. Nam Apostolus angelos dicit administratorios spiritus, in ministerium  missos propter eos qui hereditatem capiunt salutis. Contende  iudicio cum montibus, id est, angelis, ut si reperti fuerint non digne homines procurasse, tollatur culpa a populo, et referatur ad principes, uel ad me, qui tales hominibus preposui. In Apocalypsi legimus quod angeli, id est prepositi Ecclesiarum, uel laudantur, uel uituperantur ex uita eorum quibus presunt. Deus ergo qui poterat, utpote Deus, pro sceleribus peccatoris populi supplicia inferre, non uult exercere potentiam, sed iustitiam, et cogit populum Isrel presentibus angelis et omni creatura, ut dicat si quid habeat, ut secundum Psalmistam iustificetur Deus in sermonibus suis, et uincat cum iudicatur.

 »Popule meus, quid feci tibi, et quid molestus tibi fui, responde mihi, quia eduxi te de terra Aegypti, et de domo seruientium liberaui te, et misi ante faciem tuam Moysen, et Aaron, et Mariam.« Loquitur Deus ad Isrel, et eum ad Iudicium prouocat, et dat licentiam aduersum se disceptandi. Quid  feci quod non debui, uel quid molestus fui, laboribus te opprimendo? An beneficia mea contumelias esse arbitrabaris, dolens quod amiseris pepones et ollas Aegyptias? Ego te in manu forti eduxi de domo seruitutis, dedi tibi doctores, per quos cognosceres uoluntatem meam Et ne ista parua uideantur,

»Popule meus, memento, queso, quid cogitauerit Balach rex Moab, et quid responderit ei Balaam filius  Beor de Setim, usque ad Galgalam, ut cognosceres iustitias Domini.« Setim locus est in eremo, dictus ab arboribus que ibi plurime proueniunt. Sunt autem similes arbori quam spinam albam uocamus. Galgala autem est locus in quo post mortem Moysi circumcisus est populus a Iosue. Unde locus idem uocatus est Galgala, id est, collis preputiorum. Per cuncta  loca eremi uobiscum iam ambulaui, mutans castra, et uos semper uidens. De Setim, ubi fornicatus est Isrel cum Madianitis, usque ad Galgala, id est, donec regem habuistis Saulem, qui prius in Galgalis unctus est, per totum hoc iter, et per omne tempus non uos reliqui. Et cum uos me semper blasphemaretis, ego non permisi ut uobis malediceret Balaam, imo feci ut uos e contrario benediceret.  Hec iuxta litteram, que etiam possunt moraliter ad nos referri, qui sumus in Ecclesia. Disputat ergo contra nos Dominus, et arguit nos tradendo pro nobis Filium suum in mortem. Et misit ante faciem nostram Moysen, id est legem, et misit Aaron, qui interpretatur mons fortitudinis, id est Christum, qui est magnus sacerdos sacerdotum. Misit et Mariam, id est, uaticinia prophetarum, quando etiam Balach, qui interpretatur eligens, id est diabolus, qui omnes querit deuorare, et est rex Moab, qui interpretatur ex patre omnium, scilicet quibus dicitur: »uos ex patre diabolo estis.« Quando, inquam, Balach uoluit uos decipere per Balaam, qui interpretatur uanus populus, et est filius Beor, qui potest interpretari in pelle, eos designans qui mortuis  carnis operibus dediti sunt, non eum permisit Deus nocere nobis, insuper maledictionem Balaam, id est, uani populi, conuertit in benedictionem. uanus est enim populus gentilium, natus de eo qui in pelle est, hoc est, qui semper in suis uoluptatibus permanent. Quorum maledicta et opprobria in benedictionem uersa sunt, quia nunc glorificant quos persequebantur et occidebant.

»Quid dignum offeram Domino? Curuem genu Deo excelso? Nunquid offeram ei holocaustomata et uitulos anniculos? Nunquid placari potest Dominus in millibus arietum, aut in multis millibus hircorum pinguium?« Deus populum prouocauerat ad iudicium, sed ille sciens se peccasse, non uult intrare cum Deo  in iudicium, sed totum se conuertit in preces; sed nec in ipsis precibus habet fiduciam, quia nichil est quod digne Deo pro peccatis possit offerri. Impossibile est enim sanguine hircorum et uitulorum auferri peccata. »Nunquid dabo primogenitum meum pro scelere meo?« Quod legitur in Regum libro fecisse Moab, qui cum obsideretur a Iudeis, ascendens murum immolauit in omnium oculis filium suum. »Fructum uentris mei pro peccato anime mee.« Et sicut Iephthe offerens filiam pro temerario uoto. Sed et nos agentes penitentiam, sciamus nichil nos dignum dare posse ad placandum Deum, sed solummodo in sanguine immaculati et singularis Agni nos posse saluari, si tamen imitemur eius passionem, ut pro illo mori parati simus. Nam et Psalmista cum interrogasset:  »Quid retribuam Domino? ipse sibi respondit: Calicem salutaris accipiam, et nomen Domini inuocabo.« Si enim ille qui Deus est, pro nobis sine peccato mortuus est, et nos qui homines et peccatores sumus, debemus parati semper esse ut pro illo moriamur.

»Indicabo tibi, o homo, quid sit bonum, et quid Dominus requirat a te. Utique facere iudicium, et diligere misericordiam.« Hoc non tantum ad unius gentis populum, sed generaliter ad omnes homines dicitur: Quia dubitas, humanum genus, quod pro peccatis tuis possis placare Deum, dicam tibi quid querat Deus, utique facere iudicium, etc. Tale quid et Moyses in Deuteronomio dixit: Et nunc, Isrel, quid Dominus Deus tuus querit a te, nisi ut diligas  Dominum Deum tuum, et ambules in uiis eius, et diligas eum, etc. Deus querit a nobis nostram ipsorum salutem facere iudicium, ut nichil absque consilio et ratione faciamus, diligere misericordiam, ut non quasi ex necessitate aut compulsi faciamus misericordiam, sed uolenti animo, quia hilarem datorem diligit Deus. »Et sollicitum ambulare cum Deo,« ut nunquam securi simus, sed semper exspectemus aduentum patrisfamilias, uel certe non declinare a mandatis eius, sed studiose sectari uestigia eius. Qui enim dicit se in Christo manere, debet sicut ille ambulauit et ipse ambulare.

»uox Domini ad ciuitatem clamat, et salus erit timentibus nomen tuum.« Iuxta historiam uox, id est uerba Michee, propheta uaticinante. Ut sit sensus:  Comminatio Domini contra Samariam est, ut audiens populus Iuda istorum supplicia, timeant, et adipiscantur salutem. Sed et peccatores quique timentes supplicia, que uident alios pati, illorum exemplo corriguntur, et impletur in illis quod scriptum est: Pestilente flagellato, sapientior erit stultus. »Audite, tribus, et quis approbabit illud? Adhuc ignis in domo impii, thesauri iniquitatis, et mensura minor ire plena.« O decem tribus, que uocamini Samaria, audite que Dominus contestatur. Et quis approbauit illud, id est rarus, qui secundum ea que Dominus precipit, uelit agere. Adhuc ignis, id est iniquitas in domo impii est, et thesauri impietatis sunt in domo regia. Deinde exsequitur per singula,  quibus malis illa uastaretur. Mensura minor, id est, iniustitia, ire plena, id est iram Dei prouocans. Statera iniqua et diuersa pondera, ut in alio pondere uendant mercimonia, in alio emant, quodque est grauius, hoc non pauperes necessitate, sed diuites agunt, plus pleni iniquitate quam rebus. Unde sequitur:

»Nunquid iustificabo stateram impiam et sacelli pondera dolosa? in quibus diuites eius repleti sunt iniquitate, et habitantes in ea loquebantur mendacium.« A diuitiis subiungitur mendacium, quia manus assueta congregare diuitias, fraudulentam possidet linguam. Cum hec et alia facerent principes uestri, nolui uos statim delere, sed exspectaui adhuc, et paulatim cepi percutere plagis, quasi monens ut uos corrigeretis. Misi in uos famem, sitim, morbos, uastitatem  hostilem segetum, et uinearum sterilitatem. uos autem semper seruitis idololatrie, et custodistis ceremonias quas constituit Amri rex impiissimus, et omne opus domus Achab et Iezabel, et idcirco compulsus ut darem uos in sibilum, et portaretis opprobrium populi mei, dum hostes insultarent, quod Dei populus captus et superatus esset ab hostibus: nomen enim meum per uos blasphematur.

»Et lingua eorum fraudulenta in ore ipsorum. Et ego ergo cepi te percutere perditione super peccatis tuis. Tu comedes, et non saturaberis, et humiliatio tua in medio tui, et apprehendes, et non saluabis, et quos saluaueris in gladio dabo. Tu seminabis, et non metes; tu calcabis oliuam, et non ungeris oleo, et mustum et non bibes uinum. Et custodisti precepta  Amri, et omne opus domus Achab, et ambulasti in uoluptatibus eorum, ut darem te in perditionem, et omnes habitantes in ea in sibilum, et opprobrium populi mei portabitis.«



CAPUT uII.

»ue mihi, quia factus sum sicut qui colligit in autumno racemos uindemie. Non est botrus ad comedendum, precoquas ficus desiderauit anima mea.« Nunc predicit captiuitatem et Iude et Isrel, id est decem tribuum et duarum, et plangit quod nullus sit iustus in populo isto, qui possit resistere ire Dei. Frustra  locutus sum, predicens mala imminentia, frustra uolui ex perdita ciuitate aliquos conuertere, et quasi remanentes racemos iam uindemiate  uinee colligere. Et cum racemos non inuenirem, uolui saltem immaturas ficus, id est grossos ficorum, comedere, quia bonas maturas non inueniebam. Quod tale est, ueluti si quis dicat, quia panes non inueni, uolui quisquilias et furfures manducare pre famis magnitudine. Quam similitudinem ipse propheta exponit, dicens:

»Periit sanctus de terra, et rectus in hominibus non est. Omnes in sanguine insidiantur: uir fratrem suum uenatur ad mortem, malum manuum suarum dicunt bonum.« Non solum faciunt hec mala, uerum etiam defendunt, et ordine peruerso quod bonum est dicunt malum, et quod est malum, dicunt bonum.

»Princeps postulat, et iudex in reddendo est.«  Quia non a sponte offerentibus accipiunt munera, sed cogunt dare subiectos. Iudex ergo in reddendo est, quia sic alium iudicat, quomodo ipse ab alio iudicatur, ut mutuo fauore tueantur. »Et magnus locutus est desiderium anime sue.« Qui inter eos magnus est, et in lege doctissimus, non Dei, sed suam loquitur uoluntatem. »Et conturbauerunt eam,« id est urbem uel terram, de qua dixit: Periit sanctus de terra.

»Qui optimus in eis est quasi paliurus,« pungens et uulnerans appropinquantem sibi. »Et qui rectus, quasi spina de sepe,« ut ibi sentiatur dolor, ubi putabatur auxilium. »Dies speculationis tue, uisitatio tua uenit, nunc erit uastitas eorum. Nolite credere amico.« Diem speculationis, uastationem dicit Samarie  uel Hierusalem, quam predicit futuram. Ipsam uastationem uocat uisitationem. Nunc erit uastitas eorum, id est habitatorum; ergo nullius prophete uocibus credatis, nec accommodetis aurem blanditiis decipientium. Si enim in amicis et consanguineis rara est fides, quanto magis in his qui adulantes mentiuntur ut aliquid acquirant? Nolite ergo credere amico, quia Achitophel mentitus est amico suo Dauid, et Iudas tradidit Christum. »Et nolite confidere in duce,« sicut Sichimite in Abimelech, quem ipsi fecerunt regem, et ab eo interfecti sunt.

»Ab ea que dormit in sinu tuo, custodi claustra oris tui,« ne patiaris quod Samson a Dalila. »Quia filius contumeliam facit patri,« sicut Absalom Dauid,  concubinas patris incestans. »Filia consurgit aduersus matrem suam,« cuius rei quotidiana exempla sunt. »Nurus contra socrum suam,« ut uxor Esau contra Rebeccam. »Inimici hominis domestici« et familiares »eius.« Cum hec ita sint, nolite credere, o ciues Samarie uel Hierusalem, falsis prophetis.

»Ego autem« non habeo fiduciam in illorum falsis promissionibus, sed »ad Dominum aspiciam« et eius misericordiam. »Exspectabo Deum saluatorem meum,« et certus sum quia »audiet me Dominus Deus meus. Ne leteris, inimica mea, super me, quia cecidi, consurgam. Cum sedero in tenebris, Dominus lux mea est. Iram Domini portabo, quoniam peccaui ei, donec iudicet causam meam, et faciat iudicium meum. Educet me in lucem, uidebo iustitiam eius,  et aspiciet me inimica mea, et operietur confusione, que dicit ad me: Ubi est Dominus Deus tuus? Oculi mei uidebunt in eam, nunc erit in conculcatione ut lutum platearum.« uox Hierusalem contra Babylonem et ceteras gentes, que exsultauerunt in ruina eius: O Babylon inimica mea, ne leteris, ne gaudeas super me, quia cecidi merito meo. Postquam enim iram Domini portauero, consurgam, quia ille est lumen meum in tenebris tribulationum. Noui quod me sit ducturus de angustia Deus meus, et oculi mei uidebunt iustitiam eius, id est ultionem quam facturus est non longo post tempore, sed nunc et in presentia eorum erunt in conculcationem, et deuastabuntur a Medis et Persis. Huc usque uox Hierusalem  siue prophete, ex persona populi: nunc sermo dirigitur ad ipsam Hierusalem:

O Hierusalem, uenerunt »dies,« id est tempus »ut edificentur macerie tue,« que fuerant destructe a Chaldeis.

»In die illa,« id est in tempore, »longe fiet lex,« id est preceptum illorum, quo imperabant tibi ut seruires eis, et nequaquam Babyloniorum imperio subiacebis. »In die illa,« hoc est, in tempore quo edificabuntur macerie tue, »usque ad te ueniet Assur, et usque ad ciuitates munitas, et a ciuitatibus munitis usque ad flumen, et ad mare de mari, et ad montem de monte, et erit terra in desolationem propter habitatores suos.« Id est, Assyrii fugientes uenient etiam de ciuitatibus munitis quas deseruerant,  usque ad flumen, id est usque ad Iordanem et ad mare Mortuum, quod tibi uicinum est, de mari Rubro ad montem Sion, de monte, id est de montanis Persarum et Medorum, ad quos prius Isrel translatus fuerat. Et erit terre Chaldeorum desolata a suis habitatoribus, »et propter fructum cogitationum eorum,« id est mala opera, que fructus sunt malarum cogitationum. Possunt hec moraliter referri ad animam fidelem, que est Hierusalem, et in qua est templum Dei, uel que est templum Dei, que cum pro peccatis suis uel a diabolo tentari permittitur, uel diuersis tribulationibus atteritur, non debet desperare de misericordia, sed magis se contra inimicos, id est demones erigere, qui nostris insultant casibus, et dicere: »Consurgam, quia  Dominus lux mea est; ipse me ducet de tenebris in lucem.« Omnis enim tribulatio in presenti uidetur non esse gaudii, sed postea fructum pecatissimum exercitatis reddet iustitie. Cum ergo Dominus hoc fecerit, et nos e multis tribulationibus eruerit, uidebunt inimici anime mali spiritus Babylonis, id est confusionis satellites, et erubescent, et erunt in conculcationem et in contemptum, gaudentibus sanctis et exsultantibus in sua liberatione et illorum iusta damnatione.

»Pasce populum tuum in uirga tua gregem hereditatis tue.« uox Dei Patris loquentis ad Filium Dominum nostrum Iesum Christum, qui est pastor bonus, precipiturque ei ut pascat populum in uirga, et gregem hereditatis sue. Distincte loquens ostendit  aliud esse populum, aliud gregem, quod et Psalmista facit, dicens: »Nos autem populus tuus et oues pascue tue.« Et populus appellantur ii qui ratione utuntur et norunt discernere ueritatem a falsitate, oues uero simplices, qui necesse habent regi a doctoribus. Cum ergo dicit: »Pasce populum et gregem hereditatis tue,« ostendit et populum et oues indigere uirga, ut regantur a Domino, sicut et Moysi cum mitteretur ad Pharaonem, dictum est: uirgam Dei tolles in manu tua.

»Habitantes solos in saltu.« Propterea pascendi sunt et regendi in uirga, quia habitant soli in saltu, ubi intelligimus eos qui separant se ab Ecclesia, et habitant in saltu gentilium, et fruuntur amicitiis  illorum. Siue illos qui ob tumorem sequestrant se a societate ceterorum hominum, ut sanctiores appareant. Quod legimus plurimos fecisse gentilium, qui detestantes communionem humani generis, habitabant in saltu uitiorum, et conculcabantur a bestiis, id est demonibus. Ceterum sancti eremite soli erant, sed non habitabant in saltu, sed in amenitate uirtutum. Ergo hi qui soli sunt et in saltu uitiorum habitant, pascendi sunt et regendi in uirga. Non enim tales bonus pastor deserit, sed reuocat et emendat. Unde sequitur:

»In medio Carmeli pascentur Basan et Galaad iuxta dies antiquos, secundum diem egressionis tue de terra Aegypti, ostendam ei mirabilia. uidebunt gentes, et confundentur super omni fortitudine sua.«  Carmelus mons est fertilissimus, et Carmelus dicitur Grece et Latine, Chermel Hebraice. Interpretatur Carmelus cognitio circumcisionis, Basan confusio, Galaad migratio testimonii. Ita populi gentilium, qui antea sine pastore erant, et uagabantur in saltu erroris, transferentur ad Carmelum, id est ad cognitionem uere circumcisionis, et seruient Domino in spiritu; et intelligentes errorem suum confundentur confusione utili, que adducit gloriam, quod sonat Basan. Cumque ita confusi fuerint pro peccatis suis, tunc pascentur in Gaalad, quod interpretatur transmigratio testimonii, id est reuertentur ad Ecclesiam, ad quam legis ueteris testimonia transmigrauerunt. Hoc autem fiet secundum dies antiquos, de quibus et Moyses dicit: »Memento dierum antiquorum,« etc.  Illi autem recordabuntur dierum antiquorum, qui non aspiciunt presentia, sed que sursum sunt, ubi Christus est sedens in dextera Dei. Ostendet quoque eis mirabilia, »que oculus non uidit, et auris non audiuit.« Tunc uidebunt omnes gentes, que quondam afflixerant populum Dei, et confundentur super omni fortitudine sua, qua preualuerunt aduersus sanctos Dei. Sed hanc confusionem habebunt boni, quia intelligent peccata sua. »Ponent manus super os,« nec ullam loquendi habebunt libertatem. Manus autem dicuntur super os ponere, quia manus pro opere ponitur, et pro suis malis operibus confusi tacebunt. E contra iusti manu os aperiunt, quia ex bonis operibus accipiunt facultatem loquendi cum Domino. »Aures« quoque »eorum surde erunt,«  quia noluerunt audire uocem Christi, sed surde aspides obturauerunt aures, ne audirent uocem incantantis, id est sapienter predicantis Christi, de quibus adhuc dicitur:

»Lingent puluerem sicut serpentes, uelut reptilia terre perturbabuntur de edibus suis.« Serpentes super uentrem gradiuntur, et terram gradientes trahunt, ipsamque terram comedunt. Tales sunt reprobi, terrena opera facientes, et terram comedunt, quia terrenis pascuntur illecebris. Super uentrem gradiuntur, quia uentri et gule seruiunt, eorumque uenter Deus est. Et trahunt se ad diem ultionis iusti iudicii Dei. Et tunc turbabuntur de edibus, uel in conclusionibus, cum se conclusos et coarctatos uiderint,  et formidabunt non Dominum Deum suum, sed nostrum, quia necdum eum merentur habere Deum. »Dominum Deum nostrum desiderabunt, et timebunt te.« Cum de tertia persona loqueretur, subito per apostropham conuertit se ad Christum, et dicit: »Timebunt te,« idcirco obmutescent, et cetera patientur que dicta sunt, ut timeant te, o Christe, quia initium sapientie timor Domini.

»Quis, Deus, similis tui, qui aufers iniquitatem, et transis peccatum reliquiarum hereditatis tue?« Intelligens propheta ad hoc Dominum irasci gentibus, ut eas turbaret et confunderet, et ut turbatis et confusis parceret, et peccata auferret, donaretque salutem, admiratur et laudat bonitatem Dei, dicens: »Quis, Deus, similis tui?« subaudis nullus. »Qui  aufers iniquitatem et transis peccatum reliquiarum hereditatis tue?« Sicut quondam in Aegypto exterminator angelus uidens sanguinem in foribus Isrelitarum, pertransiuit, et non eis nocuit.

»Non immittet ultra furorem suum, quoniam uolens misericordiam est. Reuertetur et miserebitur nostri. Deponet iniquitates nostras, et proiiciet in profundum maris omnia peccata nostra,« id est non in perpetuum irascetur, sed aliquando miserebitur  Iudaico populo, sicut gentibus misertus est. Deus enim uolens misericordiam, quia misericors est, et ideo reuertetur miserendo eis quos abiecerat. Et proiicit in profundum maris peccata nostra, ut iam non appareant.

»Dabis ueritatem Iacob, misericordiam Abraham, que iurasti patribus nostris a diebus antiquis.« Illam, inquit, ueritatem, quam promisisti Iacob seruo tuo, et misericordiam quam pollicitus es dilecto tuo Abraham, dabis credentibus in te ex utroque populo. Nam per Iacob, qui supplantator dicitur, antiquus Iudeorum populus intelligitur, qui in Christum credens supplantauit infidelitatem. Illis ergo dabit ueritatem premiorum, que eis pollicitus est - per Abraham, qui pater multarum, subaudis gentium,  interpretatur, multitudo gentium designatur, que credendo in Christum facte sunt filii Abraham, quibus dabit misericordiam gratissime, et suo merito eas iustificando a peccatis. Que omnia iurasti, hoc est immutabiliter promisisti patribus uere fidei, quod uidelicet ex tota hominum multitudine alios ueritate, alios misericordia saluares. »Uniuerse enim uie Domini, misericordia et ueritas.«



IN NAHUM PROPHETAM.


 Nahum propheta, sicut et Ionas, interitum Niniue ciuitatis magne uaticinatus est, et secundum suum uocabulum, qui Nahum consolator interpretatur, consolatur captiuitatem decem tribuum, quas iam transtulerant Assyrii in Niniuen, regnante in Iudea Ezechia rege. Non enim erat parua consolatio tam his qui iam Assyriis seruiebant, quam illis qui in Iudea sub Ezechia obsidebantur, ut audirent Assyrios inimicos suos a Chaldeis capiendos.




CAPUT PRIMUM.

»Onus Niniue. Liber uisionis Nahum Helchesei.« Onus apud prophetas graue pondus miseriarum, ubicunque ponitur, designat quod eum contra quem dicitur premat, nec sinat eleuare ceruicem. Quod  autem dicitur, Nahum Helchesei, uiculus est in Galilea, iam funditus dirutus, et uix edificiorum demonstrans uestigia. Quod enim quidam dicunt, eum Helcheseum habuisse patrem, falsum est. Liber uisionis de eo dicitur, quia non in exstasi loquebatur, ut heretici dixerunt, tanquam nesciens quid diceret more energumenorum, sed uidebat, id est intelligebat cuncta que loquebatur. Moraliter loquitur propheta in consolatione sanctorum de interitu et fine mundi, quem designat Niniue, que interpretatur pulchra uel speciosa. Et nichil uidemus pulchrius mundo, quatenus omnia caduca et mundana contemnant, et ad diem iudicii se parent.

»Deus emulator, et ulciscens Dominus.« Laudat propheta Dominum, quod ultor sit populi sui de  Assyriis; siue, altiori sensu, quod audiat gemitum sanctorum, quodque in fine seculi digna aduersariis inferat supplicia. Aemulator uocatur zelans. Zelus autem aliquando in bonam partem ponitur, dicente Paulo: Aemulamini carismata meliora; et ipse Dominus in psalmo: »Zelus domus tue comedit me.« Zelatur enim Deus in salutem quos dignos habet, ut quos non seruat clementia, corrigat castigatio. Hinc ad Hierusalem, que obstinata intentione in peccatis permanebat, iratus Dominus loquitur per Ezechielem: »Zelus meus recessit a te, non irascar tibi ultra.« Sequitur: »Ulciscens Dominus, et habens furorem, ulciscens Dominus in hostes suos, et irascens ipse inimicis suis.« Dominus nullum motum animi, nullum potest recipere furorem,  qui in summa tranquillitate mitis est et serenus. Sed metaphorice dicitur habere furorem, cum mala ulciscitur, quia sic sustinentibus uidetur. Irascitur ergo Dominus, ut tollat a nobis quod sibi contrarium est, et sublatis his que sibi displicent, in antiquum statum correcti homines redeant. Nam scriptum est: »Flagellat omnem filium quem recipit.«

»Dominus patiens et magnus fortitudine.« Quem supra zelantem et habere furorem dixerat, nunc patientem uocat: diu enim Assyriorum sustinuit peccata, et sua longanimitate prouocauit eos ad penitentiam. Sed quia contempserunt bonitatem Dei, nequaquam quasi innocentes inultos habere patitur. Hoc et de nobis dicere iuxta moralem intellectum possumus, quos benignitas Dei ad penitentiam exspectat.  Non ergo contemnamus diuitias bonitatis eius et longanimitatis eius, ne  thesaurizemus nobis iram in die ire et reuelationis iusti iudicii Dei. »Et mundans non faciet innocentem.« Sic enim a peccatis clementer emundat, ut iuste quod male gesserunt puniat. Nam sicut nichil boni deserit quod non remuneret, ita nichil peccati relinquit quod non damnet. Mundans ergo facit innocentem, quia per flagella mundat, ne se arbitretur innocentem ille quem mundat. »Dominus in tempestate et turbine uie eius, et nebule puluis pedum eius.« Miraculorum, quibus corda hominum ueluti turbinis terrore quatiebantur, Septuaginta signatius, »commotionem« pro »turbine« posuerunt, ut ostenderent commotas fuisse mentes hominum ad insolita et inaudita miracula.  In pedibus Domini, aduentus eius ad iudicium: nebule et puluis, occulta et inscrutabilia sunt Dei iudicia, quibus orbem iudicaturus est. Nebule ergo puluis sunt pedum Domini, quia que nunc occulta et densissima inuoluta sunt, tunc fatiscent et resoluentur in puluerem, ut pateant omnibus.

»Increpans mare, et exsiccans illud, et omnia flumina ad desertum deducens.« Iuxta litteram describitur potentia Dei, et ostenditur quia non pro magno sit illi Assyrios delere, qui potest et elementa mutare. Potest et ad mundi finem referri, quia cum uenerit Dominus ad iudicium, siccabit mare et flumina, iuxta illud: »Et mare iam non erit.« Altiori sensu, increpat Dominus mare, et exsiccat illud, uel omnem amaritudinem et salsuginem infidelitatis sua commutatione  destruxit. Exsiccat flumina, id est falsi nominis scientiam, extollentem se contra ueritatem, ad nichilum redigit. »Infirmatus est Basan et Carmelus, et flos Libani elanguit.« Metaphorice, per infirmitatem Basan et Carmeli, que sunt regiones uberrime, et per Libanum montem, cedros, altissimas arbores, ferentem, demonstratur quod gens Assyriorum, quondam potentissima, et plurimis nationibus imperans, Deo irascente, populanda sit. Ad diem quoque nouissimum ista possunt referri, quando potentes et nobiles et diuitiis abundantes infirmabuntur et peribunt. Interpretatur autem Basan confusio siue ignominia, Carmelus cognitio circumcisionis. Innuit ergo quod omnia que confusione et ignominia digna sunt, in die iudicii infirmentur. Illi etiam qui uidentur habere  notitiam uere circumcisionis, et presumunt de scientia Dei legis, iactant quoque se dealbatos sanctitate et florentes uirtutibus, quos designat Libanus, qui interpretatur dealbatio, trepidabunt et languescent, ueniente Domino ad iudicium.

»Montes commoti sunt ab eo, et colles desolati sunt. Et contremuit terra a facie eius, et orbis, et omnes habitantes in eo.« Potest simpliciter accipi quod in consummatione mundi et montes et colles, ueniente Domino, commoueantur. Si enim in passione eius sol obscuratus est et terra tremuit, multo magis cum in sua maiestate uenerit, turbabuntur et commouebuntur omnia. Figurate uero, denuntiat quod omnis potentatus aut sublimitates montium, id est  hominum, aut hic per penitentiam, aut in iudicio per districtam seueritatem prosternatur.

»Ante faciem indignationis eius quis stabit? et quis resistet ire furoris eius?« Subaudis aut rarus, aut nullus. Nulla enim erit anima, que non paueat in iudicio Dei, cum astra quoque non sint munda in conspectu eius: »Indignatio eius effusa est ut ignis, et petre dissolute sunt ab eo.« Ad hoc effusa est indignatio eius, ut petre  contererentur, et soluerentur ad penitentiam, et inciperent habere cor contritum et humiliatum, et efficerentur Dei sacrificium, quia sacrificium Deo est spiritus contribulatus.

»Bonus Dominus et confortans in die tribulationis, et sciens sperantes in se.« Hoc ultimum ,  id est communi, etiam ad superiora iungitur. Bonus est Dominus sperantibus, confortans sperantes in se, et sciens sperantes in se. Cum euim ceperit irasci gentibus, et potentissima regna uastare, sciet eos qui sui sunt, hoc est miserebitur illis. Scire enim Dei, eligere uel misereri est. Diem uero tribulationis, diem dicit iudicii.

»Et in diluuio pretereunte consummationem faciet loci eius, et inimicos eius persequentur tenebre.« Deus natura bonus et ipsa est bonitas, nec in finem irascetur; sed etsi hominum malitia creuerit, et omnis caro corruperit uiam suam, inducet diluuium, id est flagellum, non quod permaneat, sed quod pertranseat. Et ipse faciet consummationem et finem loci eius, id est diluuii, ut pertranseat ira Domini,  et sola appareat clementia. Potest hoc specialiter referri ad Isrel, quem cum hostes uastauerint, et totam terram quasi diluuio inundauerint, finem facturus sit captiuitatis, et eum ad sedes proprias reducturus, Assyrios uero inimicos sit afflicturus tenebris. Hoc ipsum et de sanctis, et de eorum persecutoribus sciendum est, quod uidelicet Deus postquam sanctos in presenti afflixerit, misereatur illorum in futuro, persecutores uero apprehendant tenebre, quas elegerunt, ubi perpetuus »erit fletus et stridor dentium.«

»Quid cogitatis contra Dominum? Consummationem ipse faciet. Non consurget duplex tribulatio.« Hebrei iuxta litteram hunc locum exponunt: O Iudei, quid cogitatis malum, quasi sic capiende sint due  tribus, sicut capte sunt decem. Non consurget duplex tribulatio, ut sic capiantur isti quomodo illi: quia Assyrii, qui modo quasi spine se complectuntur, percutientur ab angelo Domini. Hoc factum est quando una nocte percussit ex eis angelus centum octoginta quinque millia. Quod autem sequitur: »Ex te exibit cogitans contra Dominum malitiam,« de Rapsace uolunt intelligi, quem misit rex Assyriorum ad blasphemandum Deum uiuentem. Sane hoc quod in Hebraica ueritate habetur: »Non consurget duplex tribulatio,« Septuaginta apertius quasi exponentes dixerunt: »Non iudicabit Dominus bis in idipsum,« et sic usitatum uersatur per ora omnium. Ait ergo propheta: »Quid cogitatis contra Dominum?« Marcion hereticus  duos deos adinuenit, unum ueteris Testamenti malum, crudelem, et qui penis hominum delectetur: alium bonum Noui Testamenti, quem dicunt consummationem mundi facturum. Contra hos dicit propheta: »Quid cogitatis contra Dominum?« Ipse qui creauit mundum, eius quoque faciet consummationem. uerumtamen scitote quia non consurget duplex tribulatio, nec bis iudicabuntur, quia in illis quos presens tribulatio affligit, futuram damnationem consurgere non sinit. Et peccatoribus idcirco Deus ad presens infert supplicia, ne in eternum pereant.

»Quia sicut spine se inuicem complectuntur, sic conuiuium eorum pariter potantium. Consumentur quasi stipula ariditate plena.« De hereticis specialiter loquitur, quorum conuiuium, id est societas et  necessitudines amicitie sic sunt, quasi spine se inuicem complectentes. uel conuiuium eorum altare dicit et mensam Domini, quam illi se habere iactant, sed eorum sacramenta animam lacerant, sicut spine corpora. Cum enim contra Dominum loquuntur, et uino erroris se inebriant, utique pariter potant, et idcirco consumuntur eterno igni gehenne, quasi stipula ariditate plena.

»Et ex te exibit cogitans contra Dominum malitiam, mente pertractans preuaricationem.« Apertissime omnes heretici contra Dominum malitiam cogitant, cum Arius dicit Filium Dei creaturam esse, non genitum ex substantia Patris, sed factum. Sabellius dicit unam in Trinitate personam; Manicheus Christum non uerum, sed phantasticum corpus habuisse  delirat.

»Hec dicit Dominus: Si perfecti fuerint, et ita plures, sic quoque attondentur, et pertransibit.« De Assyriis iuxta litteram dicit: Quod si perfecti et robusti fuerint, augeantur numero cunctarum gentium, sic quoque uastante angelo Domini attondeantur, id est minuantur, ueluti capilli forcipe facillime preciduntur. Et pertransibit, subaudis Assur, hoc est, esse desinet, uel uastato suo exercitu reuertetur in terram suam. »Afflixi te, et non affligam te ultra.« Subauditur hoc tempore per hos hostes, a quibus nunc obsideris. Nam sepissime per alios postmodum afflicti sunt. Unde adhuc additur.

»Et tunc conteram uirgam eius de dorso tuo, et uincula tua disrumpam,« id est omnem potestatem  quam habet, et in qua gloriatur, siue uincula que preparabat, ut captos ligaret. Altiore sensu, si perfecti fuerint impii in malitia, et plures in numero, attondentur per mortem, et pertransibunt atque deficient, ita ut non sint. Quod uero sequitur: Afflixi te, ad Ecclesiam dicitur, promittitque ei quod post afflictionem presentis uite sequatur consolatio sempiterne felicitatis. »Et precipiet super te Dominus, et non seminabitur ex nomine tuo amplius.« O Assur, ne putes fortuitu euenire quod passurus es, precipiet Dominus contra te, quia ipso iubente sustinebis mala que predicta sunt. »Non seminabitur ex nomine tuo,« id est nullus nascetur ex te, qui ex tuo uocetur nomine, et heres eius appelletur. Ut enim  liber Isaie declarat, statim ut Sennacherib reuersus est Niniuen, fugiens plagam quam angelus Domini circa eum fecerat, interfectus est a filiis suis, cum adoraret in templo Nesroth deum suum. Et hoc est quod sequitur: »de domo Dei tui interficiam,« ut ibi puniaris unde sperabas auxilium. »Sculptile et conflatile ponam sepulcrum tuum, quia inhonoratus es,« ut inter aras et idola ac puluinaria, nefarius sanguis tuus effundatur. Referamus hec moraliter ad hereticos, quibus predicitur quod cum ea passi fuerint que dicta sunt, nequaquam anime deceptorum ex eorum erroribus accipient nomina amplius, nec spargant ultra semina falsitatis. Et de domo Dei tui, id est ecclesiis malignantium interficiam sculptile et conflatile, id est omnem praui dogmatis idololatriam.  Si enim auaro pecunia deus est, et guloso deus uenter est, ergo et hereticis ipse suus error, quem confinxerunt de cordibus suis, idolum et sculptile potest dici.

»Ecce super montes pedes euangelizantis et annuntiantis pacem: Celebra, Iuda, festiuitates tuas, et redde uota tua, quia non adiiciet ultra ut pertranseat in te, Belial uniuersus interiit.«



CAPUT II.

»Ascendit qui dispergat coram te, qui custodiat obsidionem.« Legimus in libro Paralipomenon quod, obsidente Sennacherib Hierusalem, non potuerunt Hierosolymite primo mense  Pascha facere. Ceso autem exercitu eius per angelum, et  morte Sennacherib nuntiata, secundo mense, id est Maio, fecerunt phase in letitia. Ait ergo propheta: O Iuda, ne sis sollicitus, et ne timeas, quia interfectus est hostis tuus. Ecce uenit tibi nuntius, montes et colles uelocissime transcurrunt, et annuntiant tibi pacem et liberationem urbis de imperio Sennacherib. Ergo celebra festiuitates, redde uota gaudens, quia saluauit te Dominus, et Belial totus interiit, id est omnis exercitus cum rege suo. Interpretatur autem Belial, absque iugo. Mystice precipitur Ecclesie, quam diabolus grauissimo iugo idololatrie premebat, ut liberata per Domini passionem, celebret festiuitates, et reddat Domino uota laudationum cum angelis interempto Belial; »que enim communicatio Christi ad Belial?« Hoc ipsum dicendum  est, si quando Ecclesiam a persecutoribus et aduersariis liberat, ut celebret spiritualis letitie festa, et uotum gratiarum reddat Domino. »Contemplare uiam, conforta lumbos, robora uirtutem ualde, quia reddidit Dominus superbiam Iacob, sic superbiam Isrel, quia uastatores dissipauerunt eos, et propagines eorum corruperunt,« Ad Niniuen rursum prophete sermo dirigitur, et dicitur ei: Absque dubio ueniet Nabuchodonosor, qui te destruat. o Niniue, et agros tuos deuastet. Quia igitur? ineuitabile tibi imminet bellum, predico tibi, contemplare diligenter uiam et iter per quod uenturus est tortor, et accinge lumbos, robora et exhortare uirtutem exercitus tui, quia sicut ultus est Dominus  Iudam, id est duas tribus de superbia Sennacherib, sic ulciscetur Isrel, id est decem tribus, que in Niniue captiue tenentur. Hoc est enim quod dicit: Sicut reddidit Dominus superbiam Iacob, id est superbiam quam exercuerant Assyrii contra Iacob, id est Iudam, sic reddet superbiam Isrel, id est quam fecerunt ipsi Assyrii contra Isrel, id est decem tribus. Mystico sensu, precipitur nobis ut contemplemur uiam per quam ambulaturi sumus, hoc est ut oculum mentis dirigamus in uiam fidelem, per quam ueniamus ad eum qui dicit: »Ego sum uia.« Deinde uidebimur [f. iubemur] tenere lumbos, ut mortificemus in nobis omnes illicitos appetitus carnis. Tertio precipitur ut roboremus uirtutem, quo possimus pugnare aduersus diabolum.

 »Clypeus fortium eius ignitus, uiri exercitus eius in coccineis, ignee habene currus in die preparationis eius, et agitatores consopiti sunt, in itineribus conturbati sunt.« Secundum historiam conscribitur exercitus Chaldeorum, ueniens contra Niniuen, et narratur pompa preparantium se in bellum. »Clypeus  fortium ignitus,« id est uibrans et quasi fulgurans. »uiri in coccineis,« id est uestibus coloris coccinei, ut ipsa uestium similitudo terrorem ignis et sanguinis speciem presentaret. »Ignee habene,« ob nimiam festinationem preparantium se in prelium. »Agitatores consopiti sunt.« Non est  mirum, si tam uelociter ueniunt, cum agitatores, id est rectores uel Isrel uel Assyriorum consopiti sunt. Mistim enim sermo contexitur:  et nunc dicitur quod Isrel passus sit, nunc quid Assyrii fecerint, nunc quid Babylonii contra Assyrios uelint agere. »Quadrige eius collise sunt in plateis.« Tanta  est multitudo commisti agminis, ut quadrige in plateis, dum uiam nequeunt pre multitudine reperire, inter se collidantur. »Aspectus eorum,« id est Babyloniorum, »quasi lampades, quasi fulgura discurrentia« ut ante solo uisu aduersarios terreant quam mucrone feriant.

»Recordabitur fortium suorum, ruent in itineribus suis. uelociter ascendent muros eius, et preparabitur umbraculum.« Tunc  recordabitur populus Assyriorum fortium suorum, et queret eos qui iam in itineribus corruerunt. uelociter ascendent  murum Niniue ad defendendum, et propter longam obsidionem preparabunt sibi umbraculum ad estus pellendos.

»Porte fluuiorum aperte sunt, et templum ad solum dirutum, et miles captiuus abductus est, et ancille eius minabantur gementes ut columbe, murmurantes in cordibus suis.« Quid  fuit, quia hec fecerunt, cum nullus possit Dei resistere dispositioni? Nam capta Niniue, aperte sunt porte fluuiorum, id est multorum populorum, quia illa ciuitas instar fluminum habebat ciuium multitudinem. Templum, regnum dicit, quod destruendum est. Miles captiuus, omnes generaliter qui in Babylonem abducti sunt, ancillas, minores  urbes uel castella et uiculos, siue mulieres, que captiue ducebantur. Quod uero dicit: »Gementes ut columbe,« ostendit quod tantus erat terror, ut ne quidem in singultus uel gemitus prorumperet dolor, sed inter se tacite plangerent, imitantes gemitum columbarum. Possunt hec omnia ad finem mundi referri, quando interibit omnis armatura diaboli. Tunc allidentur currus in plateis, hoc est in latis seculi itineribus coarctati angustia temporis et instantis iudicii. Aperientur porte que clause erant, id est reuelabuntur omnia que latuerant. Tunc miles, id est diabolus princeps mundi huius, cum ancillis, id est cum animabus sibi per peccatum subditis, ad infernum captiuus impelletur. Possunt quoque per ancillas in bonam partem accipi simplices  anime et fideles, que ducentur gaudentes, et columbino murmure confessionis Deum laudantes.

»Et Niniue quasi piscina aquarum aque eius, ipsi uero fugerunt. State, state, et non est qui reuertatur.« Ostendit quod captis minoribus ciuitatibus, quas supra filias uocauerat, ipsa Niniue metropolis, que tantos habebat populos, ut aquis piscine possint comparari, remansit expugnanda, et sine utilitate tantam habuerit multitudinem, dum nullus esset qui hostibus resisteret. Et clamante ipsa ciuitate, »State, state,« portas claudite, murum conscendite, nullus esset qui audiret, sed omnes terga uerterent, et urbem ad predandam dimitterent. Dicitur ergo ad Babylonios, quia illi fugerunt, uos »Diripite argentum, diripite aurum, et non est  finis diuitiarum« et opum »ex omnibus uasis desiderabilibus,« que tanto tempore congregate sunt; nec tantum illi sufficiebant predari, quantum preda se diripientibus offerebat. Mystice Niniue mundum diximus figurari, cuius aque non maris, non fluminum, non fontium, sed aquis piscine similes esse dicuntur, que non habent aquas iugiter manantes, sed pluuiales, et breui fine conclusas, quia hereticorum dogmata quasi de celo lapsa, et extra fontem Ecclesie sunt, quamuis magna et celestia uideantur promittere. Ipsi fugerunt recedentes a Domino, nec per penitentiam redire uolentes, licet eos hortetur Dominus ad penitentiam, et dicat: »Reuertimini, filii, reuertentes, et sanabo contritiones uestras.« Horum diuitie, hoc est scientie gloriatio  diripietur et ad nichilum redigetur.

»Dissipata et scissa et dilacerata est, et cor tabescens, et dissolutio geniculorum, et defectio in cunctis renibus, et facies omnium sicut nigredo olle.« Sub figura mulieris dissipate et dilacerate, describitur qualis fuerit Niniue tempore captiuitatis, tabescens corde, dissolutis genibus, et pre terroris magnitudine facies eorum pallore deformes, olle combuste similitudinem uidebantur habere. Que omnia iuxta litteram licet in Niniue sint completa, quando a Nabuchodonosor capta est, tamen in futuro iudicio super impios uentura creduntur.

»Ubi est habitaculum leonum, et pascua catulorum leonum?« Habitaculum leonum, Niniuen dicit,  quondam aulam regiam, et in qua leones, id est potentissimi et crudelissimi morati fuerant. »Ad quam iuit leo, ut ingrederetur illuc catulus leonis.« Rex Babylonis Nabuchodonosor leo, et catulus leonis subregulus eius. »Et non est qui exterreat,« qui ei resistat.

»Leo cepit sufficienter catulis suis,« id est Nabuchodonosor uictor iure cuncta possedit. »Et necauit leenis suis,« id est urbibus suis, uel certe uxoribus captiuas in seruitutem tradidit. »Et impleuit preda speluncas suas, et cubile suum rapina,« id est ciuitates et castella sua siue scrinia, auro, argento, omnique pretiosa supellectile compleuit. Iuxta tropologiam, cum Niniue uastata fuerit, hoc est cum mundus qui in maligno positus est, pertransierit,  dicent sancti exsultantes: Ubi est habitaculum leonum, id est demonum, et ubi pascua catulorum malignorum spirituum, qui rugientes ut rapiant, et querant a Deo escam sibi? Ad quam Niniuen iuit leo, id est diabolus, et catulus leonis Antichristus, de quo Apostolus: »Aduersarius uester diabolus tanquam leo rugiens,« etc. Hunc leonem ante aduentum Christi non fuit qui exterreret, donec superuenit fortior illo, et alligauit fortem, et speluncas eius,  scrutatus est, et rapinas eius  ab eius potestate eripuit.

»Ecce ego ad te, dicit Dominus exercituum, et succendam usque ad fumum quadrigas tuas et leunculos tuos comedet gladius, et exterminabo de  terra predam tuam, et non audietur ultra uox nuntiorum tuorum.« O Niniue, hec omnia que predicta sunt, non alio, sed me agente, patieris. »Ecce ego ad te,« qui actor sum horum omnium, succendam usque ad fumum, id est usque ad consummationem: nam deficiente igne et ligno consumpto, fumus remanet. Et catulos tuos, id est nobiles et subregulos tuos, deuorabit gladius. Exterminabo de terra predam tuam, ut non ultra eam deuastes, nec tributa exigas. Hec omnia que ad Niniuen dicuntur, in iudicio super diabolum et eius complices uentura sunt.



CAPUT III.

»ue, ciuitas sanguinum, uniuersa mendacii dilaceratione  plena, non recedet a te rapina.« Describitur potentia Niniue ciuitatis, et sub quadam lamentatione crudelitas eius arguitur. ue  ciuitas sanguinum et homicidiorum, in qua nulla est ueritas, sed omne mendacium, plena rapina et laceratione predarum, a qua nunquam rapina recessit.

»uox flagelli, et uox impetus rote, et equi frementis, et quadrige feruentis, et equitis ascendentis, et micantis gladii, et fulgurantis haste, et multitudinis interfecte, et grauis ruine.« uocem pro sonitu posuit. Pulcherrima descriptio exercitus ad prelium se preparantis. »Nec est finis cadauerum« eorum, quia in ciuitate prostrati erunt. »Et  corruent in corporibus suis.« uel in sua multitudine dum inter se nimium constipantur, uel in cadaueribus interfectorum. »Propter multitudinem fornicationum meretricis speciose et grate et habentis maleficia, que uendidit gentes in fornicationibus suis, et familias in maleficiis suis« Meretricem Niniuen, uel propter idololatriam, uel quia omnium gentium erat emporium, et negotiationes uel merces earum suscipiebant: et idcirco cum omnibus gentibus fornicabantur, et omnium gentium idolis seruiebant. Et idcirco uocatur meretrix speciosa et grata et habens maleficia. Studebant magicis artibus, et multas gentes sub sua ditione tenebant. Altiori sensu, Niniue mundum designat, in quo plurimus iustorum funditur sanguis, in quo heretici gladio lingue sue  homines interficiunt. Audiuntur in eo uoces flagellorum, quia multe tribulationes iustorum. Ergo cadent in corporibus suis, cum per nimiam libidinem suam debilitant corpora, uel etiam in suis cadunt corporibus, quia, ut ait Apostolus: »Qui fornicantur, in corpus suum peccant.« Ibi cadunt, ibi damnationem eterne mortis acquirunt.

»Ecce ego ad te dicit Dominus exercituum, et reuelabo pudenda tua in facie tua, et ostendam gentibus nuditatem tuam, et regibus ignominiam tuam, et proiiciam super te abominationes, et contumeliis te afficiam, et ponam te in exemplum.« Adhuc Niniue comminatur Deus, quod ostendat gentibus ignominiam eius, ut illi qui cum ea fornicati sunt, ipsi eam despiciant et contumeliis afficiant, sitque  omnibus in exemplum. Est autem metaphora mulieris adultere, que cum fuerit deprehensa, producitur in medium, et ante omnium oculos damnatur, et fit exemplum ceteris mulieribus. Hec autem et ad mundum tropologice referri possunt, cuius pudenda in faciem Dominus reuelabit, cum eum faciet uidere errores suos. Ostendet etiam nuditatem eius gentibus, ut intelligant quod condemnandus sit mundus iste, qui dum putatur teneri, fugit: et nulli amatorum fidem seruat, sed cum miseros homines deceperit, tradit eos eterne perditioni.

»Et erit omnis qui uiderit te, resiliet a te, et dicet: uastata est Niniue.« Quicunque  uiderit uastatam Niniuen, et in exemplum omnibus positam, resiliet ab ea, timens inuolui in simili pena,  et miserans eam dicet: »Quis commouebit super te caput? unde queram consolatorem tibi?« Quis tuus erit consolator, que dum in tua fuisti prosperitate, nulli miserebaris, nec parabas tibi socium in luctu, tanquam semper felix, semper posses esse domina? Sed et nos cum consideramus naturam mundi labilem, et omnem eius gloriam uelocissimo cursu transire, tunc resilimus ab eo, hoc est subtrahimus nos ab amore eius, odio habemus concupiscentias eius, que mergunt in interitum, et ea que sunt eterna incipimus desiderare.

»Nunquid melior es ab Alexandria populorum, que habitat in fluminibus? Aque in circuitu eius, cuius diuitie mare. Aque muri eius.« Ammon interpretatur  populus Alexandrie, describiturque situs ipsius Alexandrie. Hebraice enim Noma Alexandria dicitur. Loquitur ergo propheta ad Niniuen: Nunquid melior es aut potentior es populis Alexandrie, que super Nilum et mare posita, hinc inde flumininibus ambitur? »Aque in circuitu eius.« Ex una enim parte Nilo, ex alia lacu Mareotico, ex tertia mari cingitur.

»Aethiopia fortitudo eius, et Aegyptus, et non est finis. Africa et Libyes fuerunt in auxilio tuo, sed et ipsa in transmigrationem ducta est in captiuitatem.« Quid Aethiopia et Aegyptus et cetere, quas describit, nationes in presidio fuerint Alexandrie, ipse situs prouinciarum ostendit. Sed et ipsa  in transmigrationem ducetur. »Paruuli eius elisi sunt  in capite omnium uiarum, et super inclytos eius miserunt sortem, et omnes optimates eius confixi sunt in compedibus. Et tu ergo inebriaberis, et eris despecta, et tu queres auxilium ab inimico.« Hec describit propheta, ostendens que et quam crudelia uictores uictis faciant mala: nulli etati, nulli sexui, nulli parcant conditioni. Cum ergo hec passura sit Alexandria potentissima ciuitas, quid miraris, o Niniue, si etiam tibi hec ipsa euenerint? Et tu ergo bibes de eodem calice, et ad tantam uenies ignominiam et necessitatem, ut etiam ab hostibus tuis postules auxilium.

»Omnes munitiones tue sicut ficus cum grossis suis, si concusse fuerint, cadent in os comedentis.« Omnia  firmamenta muri tui, uidelicet bellatores  tui, sic erunt sicut ficus primitiue, quas grossos uulgo dicunt, que concussa leuiter ab arbore defluunt, et cadunt in os comedentis, pari modo et tu facillime capieris, nec multus in capiendo labor erit militibus. Hec iuxta litteram. Secundum allegoriam, quia Ammon populi interpretantur, talis potest esse sensus: Considerate populos Ecclesie, qui siti sunt super amnes propheticos, et habent in circuitu flumina doctorum. Cuius initium a mari est, id est a lege ueteris Testamenti amara, et quam nemo sine lege Christi potuit adimplere. Habet in defensione Aethiopiam: »Aethiopia preueniet manus eius Deo :« que etiam per Aegyptum figuratur, quoniam in tenebris ante Christi scientiam uersabatur.  Habet et populos Libye arenose et sterilis, ac solis ardore peruste, id est eosdem gentiles, qui primo sine humore spiritualis gratie et lauacro baptismatis squalebant. Cum hec omnia habeat, nisi tamen custodierit omni diligentia suum cor, ipsa quoque captiua ducetur, et paruuli eius rudes in fide elidentur, et precipitabuntur in peccatum, et hostes, id est spirituales aduersarii, preclaras eius uirtutes annichilabunt.

»Ecce populus tuus mulieres in medio tui. Inimicis tuis ad apertionem pandentur porte terre tue, deuorabit ignis uectes tuos. Aquam propter obsidionem hauri tibi, exstrue munitiones tuas, intra in lutum et calca, subigens tene laterem. Ibi comedet te ignis, peribis gladio, deuorabit te ut bruchus:  congregare ut bruchus, multiplicare ut locusta. Plures fecisti negotiationes tuas, quam stelle sunt celi. Bruchus expansus est, et auolauit; custodes tui quasi locuste, et paruuli tui quasi locuste locustarum, que consident in sepibus in die frigoris. Sol ortus est, et auolauerunt, et non est cognitus locus earum ubi fuerint.« Adhuc ad Niniuen sermo dirigitur. Non  mirum, si tam facilis est subuersio tua, sicut excussio primitiuarum ficorum, cum omnis populus tuus effeminatus sit, et nequeat resistere. Pandentur ergo porte, non amicis, sed inimicis. uectes quibus claudebantur, ignis absumet. Quia ergo longa erit obsidio, hauri tibi aquam, et cura ne potus desit obsessis. Muni turres tuas, intra in lutum, subaudis nudis pedibus, et calca, subaudis illud, subigens,  hoc est macerans et compingens: et cum inde feceris lateres, tene illos, et obstrue interrupta murorum. Prope est enim obsidio. Sed cum hec omnia feceris, gaude operibus, et tam uelociter, ueluti bruchus deuorat herbam terre. Sed et cum immensam bellatorum multitudinem congregaueris, ita ut brucho densissimo et locustis comparari possit, et cum in unum congesseris omnes thesauros et diuitias, qui non possunt numerari, sicut nec astra celi, sic in momento temporis amittes hec omnia, sicut locusta et bruchus uel atelebos, sole incalescente auolant, nec reperiuntur. Tres enim sunt species locustarum, locusta maior et uolans, bruchus locusta sine alis, atelebos minimum genus et stridulum, inter locustam et bruchum,  modicis pennis reptans potius quam uolans. Natura est omnium locustarum ut frigore torpeant, uolitent calore. Tropologice populus Niniue, seculares homines sunt, ita carnis passionibus et illecebris euirati, ut mulieribus comparentur, et nichil uirile possideant. Quapropter aperientur porte eorum, id est sensus corporis inimicis, id est demonibus. Habent uero quasi fortissimos uectes rationem et intellectum, quibus poterant oppilare sensum suum. Sed hos uectes consumet ignis, quia superantur ignitis diaboli iaculis. Unde precipitur talibus, ut aquam sermonis diuini hauriant. Aquam enim profundam dicit Salomon ex ore uiri, et ibi inuenient aliquod salutis remedium. Iubetur quoque  sumere lutum et subigere, et lateres conficere, ut meminerit se de luto confictum, mortalem sumpsisse conditionem. Sed ipsum lutum aqua sermonis Dei temperet, ut lateres conficiat quibus munitio construatur, ne iterum hostis per portas possit ingredi, hoc est exemplis Scripturarum instruatur, ut sciat diaboli resistere tentationibus. Deinde iubetur ut multiplicetur sicut bruchus, hoc est crescat et augeatur numero uirtutum, ut sicut ante multiplicabat mundanas negotiationes, ita multitudinem peccatorum exequet multitudine uirtutum.

»Dormitauerunt pastores tui, rex Assur, sepelientur principes tui. Latitauit populus tuus in montibus, et non est qui congreget.« Cum  populus tuus effeminatus, et quasi fragilis ut mulierefuerint,  non mirum si dormierint pastores tui, id est principes et subreguli tui. Et si edomiti sunt uel interfecti, qui primi in acie stare debuerant, dispersus est populus tuus ob timorem uenientis Nabuchodonosor: interfectis enim principibus, reliqua multitudo imbellis dispersa est in montibus, et non est qui congreget fugientes, et ad resistendum cogat exercitum.

»Non est obscura contritio tua, pessima est plaga tua,« id est non parua, et que possit latere, que a nullo medicorum possit curari. »Omnes qui audierunt auditionem tuam, compresserunt manum super te.« Manifestum est quia quicunque audierint subuersam Niniuen, et regem quondam potentissimum prostratum, stupebunt attoniti tante rei magnitudine,  et compriment manus, ut solent facere stupentes, uel certe pre gaudio insultantes ruine tue, plaudent manibus. Cur autem hoc, ostendit subdens: »Quia super quem non transiit malitia tua semper?« Idcirco  nullus potest super te dolere, et uulneri tuo dare lacrymas, quia nullus est super quem malitia tua non transierit. Nec dicit,  steterit, sed »transierit,« quia malitia Assyriorum et superbia eorum transitoria et caduca erat, nec semper poterat permanere. Tropologice hec uerba ad mundi principem referri possunt. Qui quondam gloriabatur: »In celum conscendam, super astra celi exaltabo solium meum,« cui etiam exprobrans propheta, dicit: »Quomodo cecidisti de celo, Lucifer, qui mane oriebaris?« Dicitur ergo ei per apostropham: O Assur, dormierunt pastores tui in aduentu Christi Domini, quia pascebant homines non in salutem, sed ut saginatos omni immunditia et iniquitate, auidius eos deuorarent. Populus tuus, qui te quondam colebat, discessit a te, et confugit ad montes, ad apostolorum et doctorum presidia. Et nunc omnes insultant tibi, qui a te decepti fuerant,  quia aut nullus aut rarus est, quem non aliquando deceperis, et super quem non transierit malitia tua. Super quem enim stat malitia, non potest insultare ei. Cum uero transierit malitia, et successerit bonitas, tunc insultabunt diabolo, et bonis operibus quasi complosis manibus super eum concrepabunt.



IN HABACUC PROPHETAM.


Habacuc propheta, qui apud Hebreos Chabacuk dicitur, prophetauit iam Iuda, id est duabus tribubus a Nabuchodonosor in captiuitatem ductis. Quod  scire possumus ex libro Danielis, qui fuit unus ex captiuitate Iude, ad quem cum in lacu positus esset, hic propheta cum prandio de Iudea per angelum deportatus est. Interpretatur autem Chabacuk amplexans, siue amplexatio, quia amabilis Domini fuerit, uel quia luctatus est cum Domino, et quasi quodam certamine eum amplexus sit. Nullus enim prophetarum tam audacter ad disceptationem presumpsit Dominum prouocare et dicere: »Usquequo, Domine, clamabo,« etc.




CAPUT PRIMUM.

»Onus quod uidit Habacuc propheta.« Ubicunque in prophetis onus ponitur, pondus miseriarum et afflictio designatur. Attendendum autem quod sequitur: Quod uidit Habacuc propheta. uidebat, id  est intelligebat que dicebat, non sicut Montanus hereticus insanit, dicens ignorasse prophetas que loquebantur, et more insanientium dedisse eos sine mente sonum.

»Usquequo, Domine, clamabo, et non exaudies? uociferabor ad te uim patiens, et non saluabis?« Loquitur propheta plenus dolore, et causatur contra Dominum, cur templum sibi consecratum et ciuitatem Hierusalem, que quondam specialiter ciuitas Dei appellabatur, a Chaldeis permiserit destrui, cur etiam populum ad se clamantem non exaudiat, et uociferantem propter uim hostium non saluet.

»Quare ostendisti mihi iniquitatem et laborem, uidere predam et iniustitiam contra me?« Cur  uixi, et ad hoc tempus perductus sum, ut  iniquitatem uideam et laborem, id est afflictionem, quam ab hostibus sustineo? Hoc dicebat propheta pre angustia mentis turbatus, et quasi dubitans  nichil fieri sine Dei prouidentia, ueluti ignorans sanctos tribulationibus probari et proficere, sicut aurum in igne proficit ad claritatem. Sed et hoc potest dici, quia non ex persona sua, sed ex imperfectorum talia propheta dicat, qui ignorantes occulta Dei iudicia, cum uiderint malos extolli, bonos premi, audent causari contra Dominum, qui scit quid, cui, uel quando conueniat. Tale quid et Psalmista deplorat, dicens: Ecce ipsi peccatores et abundantes in seculo, etc. Iob quoque enumeratis felicitatibus, quibus reprobi stipantur in mundo, ita conclusit: Ducunt in bonis dies suos, et in puncto ad inferna descendunt. »Et factum est iudicium et contradictio potentior. Propter hoc lacerata est lex, et non peruenit usque ad finem iudicium, quia impius  preualet aduersus iustum, propterea egredietur iudicium peruersum.« Dolet propheta siue populus, ex cuius persona loquitur, quia non ueritate, sed potentia aduersum se iudicatum sit, et nichil ex lege, sed per uim omnia sustinuerint, unde ipsum iudicium nullum finem habuerit. Finis enim iudicii est, iudicare iuste. Quare autem ista dixerit, ostendit subdens: Quia impius, id est Nabuchodonosor, preualet aduersus iustum, id est Iudam. Nechao impius rex Aegypti, aduersus sanctum Iosiam. Daniel et tres pueri martyres seruiunt regi iniquissimo Nabuchodonosor. Potest hoc et ad sanctos referri, qui queruntur cur contra eos persecutores preualeant, cur iudex impiissimus, acceptis muneribus, innoxium damnet, et reum absoluat.

 »Aspicite in gentibus, et uidete, et admiramini, et obstupescite, quia opus factum est in diebus uestris, quod nemo credet cum enarrabitur.« uox Domini respondentis contra hoc, quod propheta causatus fuerat innocentem populum ab impiis superatum. Hanc  iniquitatem, quam uos putatis in solo Isrel factam, cernite in aliis fieri gentibus. Non enim Iudas tantum et Hierusalem Chaldeis traditi sunt, sed omnes per circuitum nationes. Dicit etiam Nabuchodonosor tantam potestatem et uirtutem habiturum, ut si quis dixerit, pre rei magnitudine uideatur incredibile. Quod uero illud opus sit, ostendit cum dicit:

»Quia ecce ego suscitabo Chaldeos, gentem amaram et uelocem, ambulantem super latitudinem terre,  ut possideat tabernacula non sua.

»Horribilis et terribilis est:« Chaldeorum gentem fuisse pugnacissimam et robustissimam testes sunt Trogus et Pompeius [a 1Kb] , et ceteri qui barbaras historias conscripserunt. Nec contenta suis finibus, huc illucque discurrens, uagabatur super altitudinem terre, rapto uiuens et gladio, et possidens urbes non suas. »Ex semetipsa iudicium et onus eius egredietur. Leuiores pardis equi eius, et uelociores lupis uespertinis, et diffundentur equites eius. Equites namque eius de longe uenient, uolabunt quasi aquila festinans ad comedendum. Omnes ad predam uenient.« Hoc est, ex sua gente principes et iudices constituet, nec habebit satellites aliarum gentium. uel certe ex ipsa iudicium eius egredietur, ut, sicut  fecit, sic recipiat, et sicut uastauit alios, sic ipsa uastetur. Leuiores, id est uelociores pardis equi eius, quod est animal uelocissimum, et pulchra uarietate distinctum. Lupis quoque uespertinis eorum equos comparat, quia seuiores dicuntur nocte esse uicina, diurna fame in rabiem concitati. Comparantur quoque aquile, que uelocissime festinat ad deuorandum. Sequitur: »Facies eorum uentus urens, et congregabit quasi arenam captiuitatem, et ipse de regibus triumphabit, et tyranni ridiculi eius erunt. Ipse super omnem munitionem ridebit, et comportabit aggerem, et capiet eam. Tunc mutabitur spiritus, et pertransibit, et corruet.« Quomodo ad flatum urentis uenti cuncta marcescunt uirentia, ita ad aspectum illorum omnia uastabuntur,  tantusque erit numerus prede et captiuorum, ut arene maris possit equari, quod tamen per hyperbolen accipiendum est. Ipse quoque, id est Nabuchodonosor, de regibus subaudis aliarum gentium triumphabit. »Et tyranni ridiculi eius erunt,« quos triumphans ante suum currum precedere faciet, tanteque erit superbie, ut naturam superare contendat. Denique Nabuchodonosor, uolens capere Tyrum ciuitatem in maris medio sitam, iactis in mare immensis molibus, tantum comportauit aggerem, ut pene ipsum mare insulam faceret, ut in aquis pedestre iter statuerit. Ridebit  super omnem munitionem, quasi facillime capi possit, et comportabit  aggerem ex lapidibus et terra, capiet eam, subaudis munitionem. »Tunc mutabitur spiritus,« subaudis eius, hoc est in superbiam erigetur, credens se esse Deum. Unde et statuam auream erexit sibi, eamque omnes gentes adorare precepit. Et cum hoc fecerit, pertransibit, id est sensum humanum amittet, et eiicietur ab hominibus, et post hec corruet, id est esse desinet. »Hec est fortitudo eius dei sui.« Hoc per ironiam legendum est, ut sit sensus. Hec est fortitudo quam dedit ei Bel deus suus. Talis enim fuit eius fortitudo, qualis et Belis dei sui. Tropologice, Chaldei  malos designant alios, per quos uindictam Deus exercet. Immittit enim Deus indignationem et iram et tribulationem per angelos malos. Ipsi sunt gens  amara, quia nulli parcunt. uelox spiritualis nature subtilitate, ambulans super latitudinem terre, hoc est per spatiosas seculi uias. Ex semetipso iudicium eius egredietur, quia ad penam secundum sua facta tradetur, et illius potestati permittuntur impii, sicut Philetus et Hermogenes, quos Apostolus tradidit Satane, ut discerent non blasphemare. »Nunquid non tu a principio, Domine Deus meus, sancte meus, et non moriemur?« Intelligens propheta ex uerbis respondentis Domini, idcirco Nabuchodonosor contra Iudam, uel diabolum contra iustos accepisse potestatem iusto iudicio: quod uero uiuimus et ab eo interfecti non sumus, tue clementie est. »Domine, in iudicium posuisti eum« id est Nabuchodonosor, et per eius potentiam iuste iudices, et corrigas peccantes.  Hoc est enim quod sequitur, »et fortem, ut corriperes, fundasti eum« id est ad hoc tantam et tam solidam ei dedisti fortitudinem, ut per eum corriperes delinquentes. Hec autem, que ad litteram de Chaldeis et rege eorum dicuntur, possunt etiam ad diabolum referri, quem Deus in iudicio posuit, et quasi carnificem fortissimum, ut per eum malos suppliciis afficiat, bonos autem afflictos probet.

»Mundi sunt oculi tui, ne uideas malum, et respicere ad iniquitatem non poteris.« Scio , Domine, quod malum et iniustum non libenter aspicias, nec potest quisquam dubitare de iustitia tua. uerumtamen cur permittis Babylonios tanta agere, et ab impio Nabuchodonosor iustum opprimi Isrel.

»Quare non respicis super inique agentes, et taces  deuorante impio iustiorem se?« Iustum autem dicimus Isrel, non quo perfecte iustus sit, sed quod in comparatione opprimentis impii iustus uideatur.

»Et facies hominis quasi pisces maris, et quasi reptile non habens principem.« Sicut  pisces maris et irrationabilia iumenta et reptilia sine principe sunt, et infirmiora deuorantur a fortioribus, et qui ius habet uirium, dominatur in alterum, sic inter homines nichil ualet ratio, sed fortitudine cuncta fiunt. Et cum tua prouidentia regantur omnia, non possum scire cur impius uincat, iustus uincatur. Hoc autem dicit, non quod sic sentiat, sed humane impatientie suscipit formam.

 »Lotum in hamo subleuabit, traxit illud in sagena sua, et congregauit in rete suum. Super hoc letabitur et exsultabit, propterea immolabit sagene sue, et sacrificabit reti suo, quia in ipsis incrassata est pars eius.« Quia dixerat: Erunt homines sicut pisces maris, seruat metaphoram piscium. Sicut  piscator mittit hamum, rete et sagenam, ut quod hamo capere non potuerit, reti comprehendat: quod autem rete euaserit, sagenis latioribus circumdetur; ita rex Babylonis cum cuncta uastauerit, et omnes gentes bello et quasi dolis ceperit, gaudebit et sacrificabit sagene sue et reti suo, idolo uidelicet Belis, siue statue auree, quam statuit in campo Duran, prouincie Babylonis. Cui quasi pinguissimas immolabit uictimas, omnes uidelicet nationes quas  uicerat, cogens ad cultum eius. In ipsis enim idolis incrassata est pars eius, et per ea credidit se omnes habere diuitias. »Et cibus eius electus, propter hoc ergo expandit sagenam suam, et semper interficere gentes non cessat,« id est principes et reges, quos ueluti magnos pisces cepit, et suo subiugauit imperio, et propterea non cessat impugnare et iugulare omnes gentes. Iuxta tropologiam, diabolus quem rex Babylonis significat, misit hamum, primumque hominem traxit de paradiso, et circumdedit eum sagenis et multiplicibus fallaciis, et per eum omnes homines constituit peccatores. »Et cibus eius electus,« quia dedignatur quosque uiles et seculares tentare, sanctos quoque et perfectos aggreditur, et nunquam genus humanum persequi et decipere  cessat.



CAPUT II.

»Super custodiam meam stabo, et figam gradum super munitionem, et contemplabor ut uideam quid dicatur mihi, et quid respondeam ad arguentem me.« Conquestus fuerat primo propheta, et responderat ei Dominus dicens: »Aspicite in gentibus,« etc. Ad quam Domini responsionem temperauit questionem, tanquam superioris dicti agens penitentiam, et blandiendo dicit: »Deus meus sancte meus, non moriemur, nichilominus tamen idipsum, licet cum ueneratione quadam, sciscitatus est.« Mundi sunt oculi tui, ut non uideant malum. Quare non respicis super inique agentes, etc. Nunc uero dicit exspectare se quid Dominus respondeat, ut quod dictum fuerat,  omnibus dicatur. »Super custodiam meam stabo,« hoc est, in sublimitate et celsitudine prophetie mee, ut uideam post euersionem templi et ciuitatis, ac populi captiuitatem, quid sequatur.

»Et respondit mihi Dominus, et dixit: Scribe uisum, et explana eum super tabulas, ut percurrat qui legerit eum, quia adhuc uisus procul, et apparebit in finem, et non mentietur.« Secundum quod Dominus per Isaiam dixerat: »Adhuc te loquente, dicam ecce adsum,« nunc Dominus respondet, et precipit prophete ut scribat uisum, id est prophetiam, et explanet eum, id est diligenter et manifeste scribat in tabulis cordis, iuxta Apostolum, qui loquitur ad Corinthios: »Epistola nostra uos estis scripta in  cordibus nostris.« Et hoc ideo, quia adhuc uisio procul est, in tempore constituto, et cum finis rerum aduenerit, probabitur uera fuisse uisio. Manifeste autem prophetia hec de aduentu Christi est, et questio illa soluta est, quam propheta fecerat, cur mali dominarentur, quia uidelicet iniquitas tam diu regnatura esset in mundo, et spiritualis Nabuchodonosor homines quasi pisces capturus, donec ille per incarnationem ueniat. »Si moram fecerit, exspecta illum, quia ueniens ueniet, et non tardabit.« Si  pro ardore implende uisionis moram tibi facere uisus fuerit ille qui ueniet, noli desperare, sed exspecta patienter, quia ueniens ueniet, et non tardabit. »Ecce qui incredulus est, non erit recta anima eius in semetipso. Iustus autem in fide sua uiuet.«  Si quis incredulus est huius promissionis, et fluctuat, dubitans uenturum hoc quod uidet morari, non erit recta anima eius, sed infidelitatis fortitudine deprauabitur. Alia translatio dicit: Non placebit anime mee, id est displicebit mihi. Si autem ille displicet, qui non credit, ergo iustus qui crediderit mee promissioni, uiuet in fide sua.

»Et quomodo uinum decipit potantem, sic erit uir superbus, et non decorabitur, qui dilatauit quasi infernus animam suam, et ipse quasi mors non adimpletur. Et congregabit ad se omnes gentes, et coaceruabit ad se omnes populos. Nunquid non omnes isti super eum parabolam sument, et loquelam enigmatum eius? Et dicetur, ue ei qui multiplicat non sua.« Hic iam manifeste Nabuchodonosor pronuntiatur  interitus. Sicut  uinum potantem inebriat, ut neque pes, neque mens suum teneat officium, sic uir superbus, uel generaliter omnes, uel specialiter Nabuchodonosor non decorabitur, nec uoluntatem suam perducet ad effectum. Quasi mors enim et inferus non satiatur occisis, et omnia rapiens, nullum sue auaritie finem ponit. »Usquequo et aggrauat contra se densum lutum?« Et specialiter contra Nabuchodonosor, et generaliter contra omnes auaros sermo dirigitur. Omnis auarus non sua multiplicat, quia diuitie quas per fas et nefas coadunat, cum eo perseuerare non possunt, sed ad alios possessores transeunt. Pulchre autem nimias diuitias densum lutum appellauit, quia anime sinceritatem confundunt, et grauissimo iniquitatis pondere mentem  premunt.

»Nunquid non repente consurgent qui mordeant te, et suscitabuntur lacerantes te, et eris in rapinam eis? Quia tu spoliasti gentes multas, spoliabunt te omnes qui reliqui fuerint de populis, propter sanguinem hominis et iniquitatem terre, ciuitatis et omnium habitantium in ea.« Medos et Persas insinuat, qui, contra Babyloniorum regnum consurgentes, primo momorderunt, detrahentes luxurie eorum, postea lacerauerunt et discerpserunt, interfecto Balthasar et omnibus regni principibus dispersis. Tunc fuit eis in rapinam uastator totius orbis, et spoliatus est ab omnibus populis, qui eius crudelitatem euadere potuerunt. Hoc autem ueniet, ait, propter sanguinem  hominis, id est Iude, et iniquitatem terre, subaudis Isrel ciuitatis, id est Hierusalem, et omnes habitantes in ea, omnem populum designans. Illud autem quod supra positum est, »usquequo,« uel increpantis est uox, uel ad prophete affectum respicit, desiderantis citum malitie et superbie interitum.

»ue qui congregat auaritiam malam domui sue, ut sit in excelso nidus eius, et liberari se putat de manu mali.« Adhuc contra impium regem loquitur, qui congregat auaritiam malam domui sue, nec intelligit diuitias ex malo quesitas, causam sibi esse ruine; simulque arguitur superbie, quod ad auium similitudinem in excelso posuerit nidum suum, arbitrans posse se liberari de manu mali, id est nunquam se uenturum in hostium potestatem. Malam  autem dicit auaritiam pecunie et diuitiarum, quia est et bona auaritia, id est cupiditas spiritualium diuitiarum sapientie et scientie Dei, licet aut raro, aut nunquam nomen auaritie in bono positum legatur.

»Cogitasti confusionem domui tue.« Dum  ponis in excelso nidum tuum, nichil aliud egisti, nisi cogitasti confusionem tibi et posteris tuis, quia hec sollicitudo finem habebit ignominiam. »Concidisti populos multos, et peccauit, anima tua. Quia lapis de pariete clamauit, et lignum quod inter iuncturas edificiorum est, respondebit.« In hoc  quod plurimos occidisti, in tuam ipsius animam deseuisti, et in tantam crudelitatem exarsisti, ut lapides destructarum ciuitatum et ligna euersorum ac combustorum  parietum, contra tuam crudelitatem clamarent. Lignum autem quod inter iuncturas est, illud historialiter designat lignum, quod ad continendos parietes, in medio structure poni solet. Notandum quod in LXX Interpretibus habetur, Scarabeus de ligno clamabit, muscam iuxta litteram designans, que solet in iuncturis parietum in hieme uel in tempestate latere; ut sit sensus: Etiam musce in foraminibus lignorum abscondite, contra tuam superbiam et auaritiam clamabunt.

»ue qui edificat ciuitatem in sanguinibus, et preparat urbem in iniquitate.« Adhuc contra Nabuchodonosor sermo contexitur, eique dicitur: ue quod edificauerit Babylonem in sanguinibus et mortibus, et menia illius in iniquitate construxerit.

 »Nunquid non hec,« subaudis que dicuntur, »a Domino sunt exercituum?« Non  attendatur persona loquentis, ne ex utilitate persone putentur contemnenda esse que dicuntur. Domini enim sunt uerba que a prophetis dicuntur. »Laborabunt enim populi in multo igni, et gentes in uacuum, et deficient.« Incensa Babylone, frustra laborabunt ut exstinguant ignem, et nitentur in nichilum. Deficient enim populi Chaldaici, et lassabuntur, nec poterunt semel accensum ignem exstinguere.

»Quia replebitur terra ut cognoscat gloriam Domini, quasi aque operientes mare.« Cum Babylon fuerit euersa, manifesta fiet omnibus potentia Dei, et sicut aque fundum maris contegunt, sic uniuersa  terra gloria Domini replebitur. In quibusdam codicibus legitur negatiue, Non sunt hec a Domino exercituum; et est sensus: Talis edificatio, que fit in sanguinibus et iniquitate, non est a Domino.

»ue qui potum dat amico suo, mittens fel suum et inebrians, ut aspiciat nuditatem eius.« Tradunt Hebrei hoc loco rem fabulosam magis quam ueram: Sedecias  rex captus est a Nabuchodonosor in Reblatha, que est Antiochia, et erutis oculis ductus est in Babylonem: ubi cum quadam die conuiuium regifico luxu celebraret, iussit ibi Sedecie dari poculum, quo uenter potantis solueretur in fluxum, sicque introductum, ante ora potantium compulsum, in uentris stercore fuisse pollutum; et hoc est quod dicitur: »ue qui potum dat amico,«  etc. quod uidelicet rex potentissimus quondam, ad tantum dedecus sit adductus. Unde minatur ei Deus, quod ipse quoque bibiturus sit huiuscemodi potionem. Sed melius hoc non de cathartica potione, uerum de malis que passurus erat Nabuchodonosor, intelligimus. Calix enim uel potio in Scripturis passionem uel afflictionem solet designare. Inuehitur ergo propheta contra regem impium, quod oblitus sue conditionis, et quasi ipse non esset homo, nec posset pati que aliis inferebat, inebriaret omnes homines felle et amaritudine malorum, ut eorum nuditatem  aspiceret, ut ex illorum miseria suam exaggeraret potentiam. Est autem metaphora ebrii hominis, quod sicut ille nudatur, eiusque ignominia conspicitur, ita Nabuchodonosor  inebriauerit omnes calice furoris, cunctosque spoliatos dimiserit, et quondam gloriosos ad ultimam redegerit seruitutem. Hoc est enim »repletus est,« subaudis amicus.

»Ignominia pro gloria. Bibe tu quoque et consopire, circumdabit te calix dextere Domini, et uomitus ignominie super gloriam tuam.« Quia  plurimos inebriasti, bibe tu quoque de calice Domini. Inebriaberis calice, id est suppliciis dextere Domini, et omnia que absorbueras egeres, et de sublimi gloria ad extrema uenies mala.

»Quia iniquitas Libani operiet te.« Libanus pro templo ponitur, quod de lignis Libani edificatum est. Hinc alius propheta dicit: »Aperi, Libane, portas tuas.« Dicit ergo quod iniquitas Libani, id est  euersio templi et uastatio sanctuarii, eum depopulabitur et uastabit. Seruat autem metaphoram, quia Libanum pro templo dixerat, ponit animalia pro sacrificiis et hostiis, dicens: »Et uastitas animalium,« id est deuastatio sacrificiorum que in templo offerebantur, »deterrebit eos,« id est Babylonios, quia iniuria templi et sacrificiorum, que iam cessauerant offerri, deterruit eos et perdidit. »De sanguinibus hominum,« id est propter interfectionem hominum »et« propter »iniquitatem terre« repromissionis »et ciuitatis« Hierusalem. »Et omnium habitantium in ea.« Iuxta tropologiam increpabantur heretici, quod omnes inebrient amaris et peruersis dogmatibus, dantes amico, id est socio in fide, potum  non de fonte Siloa, id est missi, Christi uidelicet, quem Deus Pater in mundum misit, sed de riuo Aegypti tenebrarum et meroris. Unde et ipse riuus recte Sior, id est turbidus et cenosus uocatur. Dicitur ergo illis, quod ipsi quoque pro gloria replendi sint ignominia, cum eorum peruersa doctrina fuerit reuelata, et Ecclesiastica censura damnata. Operiet autem eos uastitas Libani. Libanus quippe grece thus dicitur. Thure uero munditia orationis exprimitur. uastitas ergo Libani eos operiet, quia eorum oratio, quod est speciale Dei sacrificium, uertetur illis in damnationem, iuxta quod Psalmista de Iuda dixit: »Oratio eius fiat in peccatum.«

»Quid prodest sculptile, quia sculpsit illud fictor suus, conflatile, et imaginem falsam, quia sperauit  in figmento fictor eius, ut faceret simulacra muta?« Miratur propheta regis Nabuchodonosor stultitiam, quia iusserat fieri statuam auream, habens fiduciam in simulacro quod finxerat, cum utique nichil ei prodesse posset. Inter sculptile et conflatile hoc distat, quia sculptile est ligni uel marmoris, conflatile uero metallorum, que possunt solui igne et conflari, quod non solum de idololatris, sed et de hereticis accipi potest, quorum sculptilia sunt praua dogmata, que ipsi confingunt, et pro ueritate uenerantur et adorant falsitatem.

»ue qui dicit ligno: Expergiscere; Surge, lapidi tacenti. Nunquid ipse docere poterit?« Hoc generaliter aduersus omnes dicitur qui idola uenerantur. ue enim eternum erit ei qui materiem ligni uel  lapidis, siue cuiuscunque metalli pro deo colit, et inuocans dicit: »Expergiscere,« cum forma tantum sit inanimata. Nam eidos Grece uel idea, forma dicitur: inde diminutiue idolum, formula uocatur. Nunquid ipse lapis quem inuocas, docere te poterit et predicere uentura? »Ecce iste coopertus est auro et argento.« Quasi ostendentis est: Ecce iste lapis quem adoras, o idololatra, coopertus est et oblitus auro. »Et omnis spiritus,« id est flatus uitalis, »non est in uisceribus eius,« id est idoli uel lapidis.

»Dominus autem,« quem ueri adoratores adoramus, »in templo sancto suo. Sileat a facie eius omnis terra.« Non in manufacto subaudis templo, sed uel in celis, uel in unoquoque sanctorum, iuxta Apostolum dicentem: »An nescitis quoniam templum  Dei estis, et Spiritus Dei habitat in uobis?« Siue »Dominus in templo sancto suo,« hoc est, Filius in Patre: uel »in templo suo,« in uniuersitate mundi continens et regens omnia. »In ipso enim uiuimus, mouemur, et sumus.« Est ergo Deus in mundo, non loco inclusus, sed sua maiestate illocaliter implens omnia, currens per omnia, circumplectens omnia.

»Oratio Habacuc prophete pro ignorantiis.« Quia supra temere causatus fuerat cum Domino, dicens: »Usquequo, Domine, clamabo et non exaudies,« et post pauca, »Quare non respicis super iniqua agentes;« audierat quoque Dominum respondentem, et didicerat Nabuchodonosor uel etiam diabolum ad hoc  positos, et forte fundatos, ut per eos iudicentur et puniantur peccatores, nunc agit penitentiam, et plangit quod temere sit locutus, poscitque ueniam ignorantie, et hoc est quod scribitur in titulo, »Pro ignorantiis.« Nam et Dauid rogat Dominum, »Delicta iuuentutis mee et ignorantias meas ne memineris.« Quidam putant hoc quod dicitur, »Pro ignorantiis,« hoc ostendere quod propheta oret Deum pro humanis erroribus et ignorantia, ut sublata erroris caligine, lux uera patescat



CAPUT III.

»Domine, audiui auditionem tuam, et timui.« Auditionem dicit uocem quam intrinsecus in mente audiebat. Tale est illud Isaie: »Domine, quis credidit auditui nostro?« et alibi, »Dominus Deus  aperuit mihi aurem.« »Domine, audiui auditionem tuam.« Audiui  aure mentis penas, quas Nabuchodonosor uel diabolo, eiusque membris preparasti, et quinquies ue illis eternum comminatus es. »Et timui,« secretissima iudicia tua.

»Domine, opus tuum,« subaudis audiui; id est mysterium incarnationis tue. Opus enim Dei est, ut beatus Augustinus dicit: uerbum caro factum. Quod etiam de resurrectione eius potest accipi. Audiui  opus tuum, ut qui mori dignatus es pro nobis, resurgas a mortuis. »In medio annorum uiuifica illud,« hoc est, in plenitudine temporis imple quod pollicitus es. Tu enim dixisti: Adhuc uisus procul, et apparebit in finem. Ergo cum tempus illud quod constitutum est a te, uenerit, uiuifica  illud opus tuum, ut non moriatur sermo tuus, sed opere impleatur. »In medio annorum notum facies« Cum uenerit tempus, et opera promissa compleueris, tunc monstrabis uera esse que pollicitus es. »Cum iratus fueris, misericordie recordaberis,« non quod Deus more humano in ira obliuiscatur, et post iram misericordie recordetur, sed quod nobis in afflictione positis, uidetur obliuisci, cum non cito laborantibus succurrit, sicut Psalmista in tribulatione dicit: »Usquequo, Domine, obliuisceris in finem?« Simulque consideranda est Dei clementia. Non dicit, Postquam penas irrogaueris, sed »Cum iratus fueris, misericordie recordaberis.« Non enim semper percutit, qui irascitur, sed tantummodo comminatur. Tale est et illud Apostoli: »Reuelatur ira Dei super  omnem impietatem hominum.« Reuelatur dixit, non infertur: sed reuelatur ut terreat, et correctis parcat. Alia translatio dicit: In medio duorum animalium cognosceris. Que duo animalia, Filium Dei et Spiritum sanctum cognoscimus. Que etiam animalia putant esse duo cherubin, qui mutuo se respiciunt, et in medio sui habent oraculum siue propitiatorium. Quidam duo animalia putant esse duos latrones, in quorum medio crucifixus et agnitus est Dominus. Nonnulli duo animalia dicunt esse duo Testamenta, uetus et Nouum, que animata et uisa sunt, et in quorum medio Christus agnoscitur. Plures Moysen et Eliam intelligunt, inter quos Dominus in monte transfiguratus apparuit.

 »Deus ab austro ueniet.« Sunt qui hoc quod dicitur, »Deus ab austro ueniet,« Bethlehem uelint intelligi, que in australi parte sita est, et in qua ciuitate natus est Christus. »Et sanctus de monte Pharan.« Pharan autem mons est uicinus monti Sinai, in quo lex data est. Inde dicitur uenire Sanctus, quia per legem est cognitio Dei. Hoc iuxta litteram. uel »Deus ab austro ueniet,« id est a meridie, ab illis uidelicet qui sunt filii lucis et diei. A meridie ergo ueniet Dominus, et exspectandus est iis qui sunt in feruore dilectionis et fidei. Unde et in Canticis canticorum sponsa interrogat: Indica mihi quem diligit anima mea, ubi pascas, ubi cubes in meridie. »Et sanctus de monte Pharan.« Pharan interpretatur os uidentis, et reuera de ore, id est sermone eruditi uiri  et uidentis, id est intelligentis, quique plenus luce scientie, uenit notitia Dei.  »Operuit celos gloria eius.« In natiuitate enim Domini gloria repletum et quasi opertum est celum, angelis protestantibus, »Gloria in excelsis Deo.« »Et laudis eius plena est terra,« quia pacem aduentus eius terris refudit, concinentibus angelis, »Et in terra pax hominibus bone uoluntatis.« Notandum uero quia cum dicitur, »Operuit celos gloria eius,« ostenditur minus esse quod operitur, eo quod operit. Ergo maior est gloria quam celi qui operiuntur. Possumus quoque celos intelligere sanctos, qui portant imaginem supercelestis, et enarrant gloriam Dei. Hos ergo celos operit, hoc est, illustrat gloria et maiestas Dei. Laudis eius plena est terra, quia iuxta uocem  Psalmiste: »Admirabile est nomen eius in uniuersa terra.«

»Splendor eius ut lux erit« quia claritas miraculorum eius manifesta luce radiauit. Nec nos moueat diuersitas temporis; preterito enim tempore dicit: »Operuit celos gloria eius,« presenti, »Laudis eius plena est terra;« futuro uero, »Splendor eius ut lux erit.« Diuina quippe Scriptura nulla temporis lege stringitur, que supergreditur omne tempus. »Cornua in manibus eius,« hoc est uexilla et tropea crucis. Et notandum quod cum manus Domini in cornibus crucis affixe sint, non dicit: Manus Domini in cornibus, sed »Cornua in manibus eius.« Ipsam enim crucem, imo ipsam mortem in potestate habuit, sicut ipse dicit: »Potestatem habeo  ponendi animam meam.«

»Ibi abscondita est fortitudo eius.« Ibi, hoc est in cornibus, abscondita est fortitudo eius, et potentia diuinitatis eius, quia cum esset in forma Dei equalis Deo, exinaniuit seipsum, formam serui accipiens, et humilians se Patri usque ad mortem, mortem autem crucis. In cruce ergo abscondita est fortitudo eius, quando dicebat: »Tristis est anima mea usque ad mortem.« Possumus quoque per cornua regiam potestatem accipere. Mos enim Scripturarum est cornu pro fortitudine et potestate ponere, ut Psalmista: In te inimicos nostros uentilabimus cornu. Et mater sancti Samuelis: Dabit  imperium regi suo, et sublimabit cornu Christi sui.  Cornua ergo in manibus erant, quia licet pateretur pro nobis, potestatem regiam non amisit, imo per crucem suum dilatauit imperium. »Ante faciem eius ibit mors.« Mors, diabolus auctor mortis, de quo Ioannes: Et nomen illi mors. Iuit ergo mors ante pedes eius quia mox eo baptizato in Iordane, occurrit illi, tentans illum post ieiunium quadraginta dierum, antequam aut predicaret aut miraculis se Deum proderet. Unde adhuc sequitur: »Egredietur diabolus ante pedes eius,« quia exeunti de aquis obuius fuit. Alia translatio dicit: Egredietur Rescheph ante pedes eius. Tradunt Hebrei Rescheph nomen esse demonis, qui principatum inter reliquos teneat, sicut et Beelzebub. Hunc dicunt in paradiso serpentem intrasse, et per eum primum hominem  decepisse. Unde et ex maledictione, qua a Domino condemnatus est, nomen accepit. Rescheph enim interpretatur reptans uentre. Dictum enim fuerat serpenti, imo diabolo qui erat in serpente: Supra pectus tuum gradieris. Egressus est ergo diabolus ante pedes Domini, quia mox ut baptizatus est, et ad descensum columbe uox Patris super eum intonuit, commotus his diabolus, adfuit ut eum tentaret, uolens probare utrum esset Dei Filius.

»Stetit, et mensus est terram.« Stare, diuinitatis est, sicut transire humanitatis. Stans ergo Dominus mensus est terram, quia potentia diuinitatis cuncta disponens, terram, id est corda terrenorum hominum mensus est, discernens et preuidens qui digni essent eligi, qui iusto iudicio reprobari. »Aspexit,  et dissoluit gentes.« Aspectus Domini est uis diuine maiestatis, qua cuncta preuidet, locis ac temporibus singula disponens. Aspexit ergo et dissoluit gentes, hoc est dissipauit ut non iam essent gentes, sed renati per fidem et baptismum efficerentur filii Dei. »Et contriti sunt montes seculi.« Dissolutis gentibus seculi, montes contriti sunt, id est omnis demonum fracta potestas, quos montes seculi uocat ob tumorem elationis. Siue montes seculi, principes et potentes huius mundi dicit, qui contriti sunt a duritia superbie sue, uisa claritate miraculorum Christi. Montes autem seculi dicit, quia sunt alii montes, qui non sunt seculi, sancti uidelicet apostoli et uiri apostolici, de quibus Psalmista: »Leuaui oculos meos in montes, etc.« Hi non sunt montes seculi,  sed montes Dei, montes incaseati, hoc est gratia spirituali repleti.

»Incuruati sunt colles mundi ab itineribus eternitatis eius.« Qui sunt montes, ipsi sunt et colles, potentes uidelicet, et eorum suppares, quorumque superbiam ante aduentum Christi nemo poterat humiliare. Contriti uero et incuruati sunt ab itineribus eternitatis eius, id est Dei, quia eternitas diuinitatis eius ad nos uenire dignata est. Itinera autem eius sunt, de celo in uterum uirginis, de utero in presepe, de presepi ad baptismum, de baptismo ad crucem, de cruce in sepulcrum, de sepulcro iterum in celum. Possunt etiam et per montes fortiores demones intelligi, qui in hereticis et  apostatis sunt, et eleuant se contra scientiam Dei: colles uero, minoris potentie demones, qui sunt in hominibus secularibus, de diuitiis, fortitudine, formositate, nobilitate, ceterisque corporis bonis gloriantibus. Hi montes et colles in aduentu Christi contriti et incuruati sunt, quia conuersis talibus, et exemplum humilitatis Christi suscipientibus, confusi sunt demones, qui in eis erant, et contraria eorum fortitudo ad nichilum redacta est.

»Pro iniquitate uidi tentoria Aethiopie.« Aethiopes teterrimi sunt homines, qui feruntur draconum uesci carnibus, ideoque significant demones tetros malitia, quorum sunt potus dulcissimus, homines serpentium animum habentes, et ad nocendum semper parati. Aethiopum tabernacula sunt ipsi homines,  qui laborando pro acquirendis diuitiis, efficiuntur tabernacula eorum; quod propheta uno uerbo iniquitatis expressit sic: Omnis enim diues aut ipse iniquus est, aut heres iniqui. Ait ergo propheta, uidi, subaudis homines factos tentoria Aethiopie pro iniquitate, id est cupiditate, qua nunquam cessant congregare diuitias; quas cum adepti fuerint, tradunt se luxurie et uoluptatibus, atque omni iniquitati, sicque efficiuntur hospitium demonum, qui debuerant esse templum Dei. »Turbabuntur pelles terre Madian.« Quod dixit supra tentoria, nunc dicit pelles; et quod Aethiopes, hoc terram Madian. Madian enim regio est uicina Aethiopie. Interpretatur Madian ex iudicio, subaudis in condemnationem. Turbabuntur ergo pelles terre Madian, id est  homines qui se fecerunt habitacula demonum, per iniustitiam et iniquitatem diuitias et seculi dignitates acquirendo. Turbabuntur enim, quia conscientia peccatorum territi, et metu eternarum penarum exagitati, semper erunt in formidine, et seueros post mortem cruciatus quotidiano pauore superstites sustinebunt.

»Nunquid in fluminibus iratus es, Domine, aut in fluminibus furor tuus, uel in mari indignatio tua?« Interrogat propheta Dominum, et quasi dubitans loquitur: O Domine, quando Iordanem fluuium retro conuerti fecisti, et quando mare diuisisti, ut uiam faceres populo tuo, nunquid in fluminibus iratus es, aut in mari fuit indignatio tua? Non enim insensibilia elementa quidquam offenderant ut tuam mererentur  indignationem. Sicut ergo tunc fecisti dimicans pro populo tuo, ita nunc ascendens equos tuos, et corripiens arcum, salutem dabis populo tuo. Sciendum autem bona flumina esse et mala, mare quoque esse bonum et dulce, esse et pessimum et amarum. In bona significatione ponitur fluuius, cum dicit Psalmista: »Fluminis impetus letificat ciuitatem Dei;« in mala uero, ut apud Ezechielem Pharao loquitur: »Mea sunt flumina, et ego feci illa.« Mare quoque in bonam partem ponitur, ubi in psalmo dicitur: »Domini est terra et orbis terrarum. Ipse super maria fundauit eum.« Mala ergo flumina sunt dogmata hereticorum, que uelut flumina currunt spumanti eloquentia, et fluunt contra ueritatem. His  irascitur Dominus, et est in illis furor eius. Mare uero sunt anime eorum qui circumferuntur omni uento doctrine, et semper in imo sunt. In talibus est indignatio Domini, quod faueant peruersis doctoribus, nondum tamen exardescit in illis furor, sed exspectantur ut resipiscant ab erroribus suis. »Qui ascendens super equos tuos, et quadrige tue saluatio.« Equi Dei sunt sanctorum anime, super quas ascendit Dominus ut eas possideat, et ab errorum deuiis ad ueritatis tramitem dirigat. Ex his equis erat ille qui dicebat: »Ut iumentum factus sum apud te.« His equis et curribus uallatur Eliseus propheta, quos etiam metuenti puero suo ostendit. Ait enim Scriptura libri Regum: »Quia aspexit, et ecce mons plenus equis igneis, et quadrige ignee in  circuitu Elisei.« Et hoc notandum quod in tantis millibus equorum et curruum, nullus ascensor eorum cernitur. Ille enim erat auriga et rector, cui Psalmista canit: »Qui sedes super cherubin, manifestare.« Super huiuscemodi equos ascendit Deus, et quadrige eius saluatio; uel, ut alia translatio dicit, Equitatus tuus sanitas. Equitatus Dei iustorum omnium est multitudo, totius humani generis saluatio, quia in sanctis equitans, totum lustrauit et saluauit orbem.

»Suscitans suscitabis arcum tuum;« id est, quod promisisti in ueteri Testamento, implebis in Nouo. Nam per arcum, qui duobus cornibus tendit, duo Testamenta intelliguntur. Unde sequitur et ostendit quid sit arcus: »Iuramenta tribubus que locutus  es.« Suscitabis  arcum, impleta iuramenta, que locutus es tribubus Isrel de aduentu Filii tui.

 »Fluuios scindes terre; uiderunt te et doluerunt montes.« Fluuii terre sunt corda terrenorum hominum, qui predicantibus apostolis scissa sunt et aperta per penitentiam, ut semen uerbi Dei reciperent. Nam et in passione Domini petre scisse sunt, ut dura gentium corda signarentur esse scindenda per fidem. uiderunt hoc montes, id est contrarie fortitudines, et doluerunt inuidentes gentium saluti. Siue montes sunt excelsa regna terrarum, et sublimes seculi potestates. uiderunt crescere et propagari fidem Christi, et doluerunt, atque grauissimam contra sanctos persecutionem excitauerunt.  Unde sequitur: »gurges aquarum transiit.« Gurges aquarum ualida tempestas persecutionis, transiit, id est conquieuit, postquam montes, id est seculi potestates Christum agnouerunt. Siue alio sensu: gurges aquarum, id est predicatio apostolorum, transiit, nuntiata per omnes mundi terminos. »Dedit abyssus uocem suam:« id est, profunda apostolorum predicatio per orbem insonuit. »Altitudo manus suas leuabit;« id est uirtus diuina miraculorum se operibus declarauit; manus namque leuare mira operari est. Aliter: »Dedit abyssus uocem suam;« id est inferus a Christo superatus, triumphatorem mortis laudauit. »Altitudo manum suam leuauit;« id est celsitudo angelica  quasi quodam plausu manum tripudians, Christum laudauit.

»Sol et luna steterunt in habitaculo suo.« Iuxta litteram, ut Isidorus dicit, post diem iudicii non occidet sol et luna infra terras descendendo, sed semper super terras parebunt; sol quidem in oriente, luna in occidente omni mundo conspicua, nec sub terras descendent, ne inferis lumen suum ostendant. Altiore sensu: »sol et luna steterunt in habitaculo suo,« quia Christus, qui uerus est sol, resurgens a mortuis, habitaculum celi conscendit; luna uero, id est Ecclesia, in fide quam percepit, deuote et inconcusse permansit. Quod apertius alia translatio dicit: Eleuatus sol in ortu suo, et luna stetit in ordine suo. »In luce sagittarum tuarum  ibunt, in splendore fulgurantis haste tue.« Ordo uerborum est: Sagitte tue et haste tue in luce et in splendore fulgurantis ibunt. Sagitte et haste Dei, apostoli sunt, quia sicut sagitte et haste refulgent et uulnerant, sic apostoli refulgebant miraculis, uulnerabant predicamentis, denuntiantes peccatoribus eterna supplicia. Aliter: »Sol et luna steterunt in habitaculo suo.« O Deus! sol et luna, et omnis splendor signorum, quo prius illustrabas populum tuum, iam malorum pondere et quodam tenebrarum horrore cooperta erant; te autem apparente, steterunt in habitaculo suo, hoc est, receperunt splendorem et uirtutem suam. Ibunt itaque haud dubium populi fideles in luce sagittarum tuarum, et in splendore fulgurantis haste tue; hoc est, ambulabunt  per iter huius uite in luce preceptorum tuorum, que uelut sagitte aut haste uulnerant ad salutem, ad hoc terrent, ut emendent.

»In fremitu conculcabis terram.« In terribili predicatione apostolorum conculcabis terram, id est, conteres corda terrenorum hominum. »Et in furore,« id est iudicii comminatione.

»Obstupefacies gentes« regna terrena et omnem mundi potestatem mirari facies. Quia »egressus es,« o Deus Pater, »in salutem populi tui, in salutem cum Christo tuo,« id est cum Filio tuo, quem pre omnibus sanctis singularis gratie chrismate unxisti. Ut enim Apostolus ait: »Deus erat in Christo, mundum reconcilians sibi.« »Percussisti caput de domo impii.« Caput, principem huius mundi: domum  ipsius, mundum siue animam peccatoris, in qua uelut in suo requiescit hospitio. Percutitur ergo caput de domo impii, ut illo percusso, fiat domus Dei et habitatio iustitie. »Denudasti fundamentum usque ad collum.« Omnes astutias et secreta consilia illius impii manifestasti fidelibus usque ad collum, id est usque ad ipsum qui est caput et princeps nequitie spiritualis, Antichristi uidelicet; quia uelut collum subiungitur capiti, ita ille suppar est malitie diaboli, et quasi administrator deceptionis. Hinc Apostolus: Ut non circumueniamur a Satana, non enim ignoramus cogitationes eius.

 »Maledixisti sceptris eius.« Sceptrum gestamen est regium, et ideo per sceptrum regia  potestas innuitur. Maledixit Deus sceptris eius, id est impii, id est regno et potestati eius. Impium autem, secundum superioris prophetie tractatum, id est, specialiter, iuxta litteram, Nabuchodonosor, uel generaliter omnem populi Dei aduersarium, seu ipsum diabolum possumus accipere. De quo adhuc sequitur: »Capiti bellatorum eius,« subaudis maledixisti. Non solum  sceptris eius, sed etiam ipsi capiti quod percusseras, maledixisti. Caput autem bellatorum diabolus, persecutorum Ecclesie, quales fuerunt Nero, Domitianus, ceterique qui publicam persecutionem Ecclesie indixerunt. »uenientibus,« id est qui ueniebant, »ut turbo,« sicut tempestas cum terrore nimio, »ad dispergendum me,« id est unitatem sancte Ecclesie. »Exsultatio  eorum,« id est persecutorum »sicut eius qui deuorat pauperem in abscondito.« Quemadmodum raptor exsultat, cum pauperem nullo uidente et auxilium ferente spoliat, ita persecutores sanctorum gaudebant, tanquam Deo non uidente et nesciente quos affligerent. Potest hoc et de omni peruerso dici, qui cum impune peccat exsultat, putans Deum se posse latere, et que agit ignorare.

»uiam fecisti in mari equis tuis.« Equi Dei sunt apostoli ceterique predicatores, quibus Deus uiam fecit in mari, hoc est in mundo, ut possent discurrere per orbem. Neque enim ipsi sua uirtute ad tot et tantas seuas nationes potuissent predicando uenire, nisi ille fecisset uiam, diuersitatem gentium sub uno Romanorum imperio conciliando.  »In luto aquarum multarum;« id est in idololatria multarum gentium fecisti predicatoribus tuis uiam, ut eam spernerent et quasi lutum conculcandam annuntiarent.

»Audiui« non aure corporis, sed intellectu mentis. Et que audiuit? Ea uidelicet que a Patre dicta sunt Filio, de eius natiuitate et passione, qua mundum redempturus erat. »Et conturbatus est uenter meus;« id est intellectus meus, cur uidelicet ausus fuerim reprehendere iudicia Dei, cum etiam ipse Dei Filius, qui peccatum non habuit, tanta et tam indigna ab indignis sustinuerit. »A uoce,« subaudis huius auditionis, »contremuerunt labia mea« ut ultra iam non auderem loqui aut conqueri, quare iusti affligantur in mundo. »Ingrediatur putredo  in ossibus meis, et subter me scateat.« Certus iam propheta quod idcirco sancti aduersis exercentur in hac uita, ut ad ueram requiem in alia perducantur, dicit libenter se uelle pati omnia contraria; optat se tentari et affligi corporis infirmitate, sicut Iob, dicens: »Ingrediatur putredo in ossibus meis,« ut non solum caro, sed etiam medulle ossium computrescant. »Et subter me scateat,« hoc est, bulliat multitudine uermium. Per quod ostendit paratum se esse ad omnia grauissima et postrema supplicia sustinenda. Et hoc quare? »Ut requiescam in die tribulationis;« hoc est, in die iudicii, quando erit talis tribulatio, qualis nunquam antea fuit. Et »ut ascendam ad populum accinctum nostrum.«  Ordo est, »ut ascendam ad populum accinctum nostrum,« id est expeditum et preparatum resistere spiritualibus hostibus.

»Ficus enim non florebit.« Ficus Iudaicam plebem designat, ad quam uenit Dominus, querens in ea fructum iustitie, et non reperit, statimque ei maledixit, dicens: »Nunquam ex te fructus oriatur.« Preuidens ergo propheta Iudeos in sua infidelitate permansuros, dolore plenus dicit: »Ficus non florebit.« id est Synagoga infidelium Iudeorum, florem fidei et fructum boni operis non afferet. Et hoc non de omnibus, sed de illis dixit qui excecati sunt, quorum maxima pars periit. Cum plenitudo gentium introierit, tunc florebit hec ficus, et omnis Isrel saluus fiet. »Et non erit germen in uineis.«  uineam plebem illam uocari, ex multis sancte Scripture locis discimus, e quibus unus est, »uineam de Aegypto transtulisti.« Hec uinea plantata in patriarchis, exculta nobiliter in prophetis, acceptissimum Deo fructum attulit, sed apparente Domino degenerauit: Et cum debuisset facere uuas, fecit labruscas: id est, cum debuisset credere in Christum, qui ei promissus et missus fuerat, econtra negauit eum, et ad mortem poposcit, dicens, »Non habemus regem nisi Cesarem,« et, »Crucifige, crucifige eum.« Hoc preuidens propheta sanctus deplorat, dicens: »Non erit germen in uineis;« hoc est, radix boni operis in Iudeis. »Mentietur opus oliue.« Oliuam Synagogam designare, poterit agnoscere qui legerit Paulum apostolum, disputantem de fractis  oliue ramis, et de oleastro in bonam oliuam inserto. Huius oliue opus fuit unctio, quia in ueteri Testamento reges et prophete oleo uisibili ungebantur. Hanc unctionem cessaturam in aduentu Christi prenuntiat propheta, quomodo et Daniel dicit: »Cum uenerit Sanctus sanctorum, cessabit unctio.« uel ita: »Mentietur opus oliue,« id est, mentietur plebs Iudaica, que se promittebat impleturam omnia que Dominus precipiebat, dicens: Omnia que precipit Dominus Deus noster faciemus, et obedientes ei erimus. »Et arua non afferent cibum.« Hierusalem terrenam aruorum, id est camporum, nomine designat. Que enim in montibus sita erat, et de qua dictum fuerat: »Fundamenta eius in montibus sanctis,« postquam Dei Filium recipere noluit,  humilis et campestris uocatur, de uirtutum prolapsa cuimine. Arua ergo non afferent cibos, quia plebs Iudaica nullam iam frugem fidei uel bone reddit  operationis. »Abscidetur de ouili pecus;« id est de Hierusalem, in qua uelut pecus in ouili habitabat; abscidetur promiscua plebis multitudo, deleta a Tito et uespasiano ferro, fame et captiuitate. »Et non erit armentum in presepibus,« id est sacerdotes, scribe et ceteri principes, qui uelut tauri pingues, subiectis populis quasi gregibus preerant, et uelut in plenis presepibus deliciabantur. Non ergo erit armentum in presepibus, quia subuersa Hierusalem, omnis illa principum dignitas annullata est, et impletum quod Dominus dixerat: »Relinquetur uobis domus uestra deserta.«

»Ego autem in Domino gaudebo, et exsultabo in Deo Iesu meo.« Predicta perditione plebis et principum et totius ciuitatis, loquitur propheta ex sua et  apostolorum omniumque sanctorum persona. »Ego  in Domino gaudebo,« non in diuitiis, non in gloria huius mundi, »et exsultabo in Deo Iesu salutari meo.« iehsu enim saluator, siue salutaris interpretatur, sed interpres maluit ipsum Hebraicum uerbum ponere, quia dulce et plenum gaudii nomen iehsu semper delectat audire.

»Deus Dominus fortitudo mea.« Omnis mea uirtus, omnis iustitia Christus est, qui est Deus meus. »Et ponet pedes meos quasi ceruorum.« Ceruorum natura est ut plana et humilia deserant, et montium ardua conscendant, serpentes etiam de cauernis flatu extractos occidant. Sic et sancti terrena et infima deserunt, ad celestia contendunt, et sua predicatione a cordibus hominum serpentis  antiqui malitiam depellunt. Dicit ergo propheta, Deus Dominus ponet pedes meos, id est actiones meas quasi ceruorum, faciens me sua gratia caduca contemnere et eterna desiderare. »Et super excelsa mea deducet me uictor in psalmis canentem.« Deducet me super excelsa mea, id est ad illam celestem patriam, quia mihi et omnibus sanctis ante secula preparata est. Ideo confidenter dico: »Super excelsa mea.« Ipse autem deducet, quia hoc non mea uirtus, sed eius est gratia. Deducet autem me canentem uictori, id est Christo triumphatori mortis et diaboli. Deducet ergo me super excelsa, hoc est, ad beatam superne ciuitatis frequentiam, que ex angelis et sanctis hominibus constat, ut illis admixtus atque coniunctus, canam uictori cum angelis,  »Gloria in excelsis Deo.« Canam et in psalmis panegyricis, cum psalmigrapho Dauid concinens: »Domine, in uirtute tua letabitur rex.«



IN SOPHONIAM PROPHETAM.


Sophonias propheta, qui nonus est in ordine duodecim prophetarum, interpretatur specula, siue arcanum Domini. Cernit captiuitatem urbis Hierusalem, cuius iam instabat euersio regnante Iosia rege iustissimo, sub quo et iste prophetauit. Aliarum gentium uastationem predicat, et diem iudicii intonat.




CAPUT PRIMUM.


»uerbum Domini quod factum est ad Sophoniam filium Chusi, filii Godolie, filii Amarie, filii Ezechie, in diebus Iosie filii Ammon regis Iude.« Tradunt Hebrei, cuiuscumque pater aut auus ponitur in titulo, ipsos quoque fuisse prophetas. Ergo hic Sophonias ab auis et atauis prophetali stirpe generatus  est. Sophonias enim habuit patrem Chusi, auum Godoliam, proauum Amariam, atauum Ezechiam. Interpretatur Sophonias  specula siue arcanum. Prophete enim speculatores erant, sicut ad Ezechielem dicitur: »Speculatorem dedi te domui Isrel.« Arcana quoque Domini eis reuelabantur, sicut in Amos dicitur: Non faciet Dominus uerbum, nisi ante reuelauerit seruis suis prophetis. Hic ergo speculator filius erat Chusi, qui interpretatur humilitas, uel Aethiops meus. Habebat autem auum Godoliam, qui dicitur magnitudo Domini; proauum Amariam, qui sermo Domini interpretatur; atauum Ezechiam, qui uertitur in fortitudinem Domini. Itaque de fortitudine Domini nascitur sermo Domini, de sermone  Domini magnitudo Domini, de magnitudine Domini generatur humilitas, quia quo magis aliquis ad uirtutis perfectionem conscenderit, eo amplius se humiliabit, dicens cum propheta: »Humiliatus sum usquequaque, Domine,« etc. Confitebitur quoque se Dei Aethiopem, quia Chusi Aethiops meus interpretatur, id est, agnoscet se peccatorem, et dicet cum Ioanne apostolo: »Si dixerimus quia peccatum non habemus, nosipsos seducimus,« etc. Hic talis et tantus, bene dicitur fuisse in diebus Iosie regis sanctissimi, qui interpretatur eleuatio Domini. Tempore ergo eleuationis exstitit filius humilitatis, quia per humilitatem eleuamur ad celestem eleuationem.

»Congregans congregabo omnia a facie terre, dicit Dominus, congregans hominem et pecus, congregans  uolatile celi et pisces maris.« Diu exspectauerat Dominus peccantem Iudam sub malis regibus, et quasi aliquam poterant habere excusationem, et dicere: uolumus seruire Domino, sed prohibemur a regibus nostris. Unde dedit eis iustissimum regem Iosiam, qui eos exemplis et monitis uoluit reducere ad cultum Dei, sed illi nichilominus in idololatria permanserunt. Quapropter iuste prophetatur de eis euersio Hierusalem, et captiuitas populi, ac uictoria Nabuchodonosor. »Congregans congregabo omnia.« Non  ultra ad penitentiam exspectabo, sed omnia congregans consumam. Non homo, non pecus, non uolatilia aut pisces remanebunt, iram meam etiam bruta sentient animalia; quia enim propter hominem creata sunt omnia, iure interfectis hominibus  sequitur solitudo et raritas bestiarum. »Et ruine impiorum erunt.« Ad primum quoque Domini aduentum hec ipsa prophetia referri potest, quando ex Iudeis et gentibus per fidem congregati sunt, quidam uelut homines ratione utentes, alii quasi pecus simplices et ineruditi, leues ut aues, curiosi ueluti pisces, qui maris profunda rimantur. »Et ruine impiorum erunt.« Non tantum in ultimo iudicio erunt ruine impiorum, cum audierint, »Discedite a me, maledicti, in ignem eternum,« sed et in primo iam aduentu hoc factum est, quando uenit Dominus in ruinam, ut ruerent qui male stabant, et qui uiuebant peccato, morerentur et inciperent uiuere iustitie. Siue simpliciter in aduentu Christi primo  fuerunt ruine impiorum negantium Christum et nolentium recipere fidem eius. »Et disperdam homines a facie terre, dicit Dominus, et extendam manum meam super Iudam et super omnes habitatores Hierusalem.« Extensio manuum gestum percutientis ostendit. »Et disperdam de loco hoc reliquias Baal,« id est cultores eius, qui pauci remanserant in Iuda de cede hostium. Ad tantam namque impietatem uenerant, ut in templo Dei statuam Baal ponerent, quam imaginem Ezechiel uocat idolum zeli, et in eodem sanctuario Deum et idola uenerarentur. »Et nomina edituorum cum sacerdotibus.« Aeditui sunt ianitores, id est edium custodes, ipsi sunt Hebraice Nathinei. Hic autem despectiue sacerdotes uocat edituos, quos a fano, id  est templo fanaticos dicimus. Et edituos ergo et sacerdotes quondam Dei minatur se disperdere.

»Et eos qui adorant super tecta militiam celi, et adorant et iurant in Domino, et iurant in Melchon.« Super tecta enim, id est in domatibus stantes, solem et lunam et cetera sidera adorabant, et pariter in nomine Domini, et in nomine Melcho, qui interpretatur rex, iurabant.

»Et qui auertuntur de post tergum Domini, et qui non quesierunt Dominum, nec inuestigauerunt eum,« subaudis disperdam; illos uidelicet, qui declinantes a cultura Domini, adorant militiam celi, et iurant per nomina idolorum, et adorant Baal et idolum Sidoniorum. Tropologice Hierusalem Ecclesiam significat Domini, de qua in aduentu suo disperdet  omnem idololatriam et reliquias Baalim, quod interpretatur in sublimioribus, id est uanam gloriam et pompam false admirationis; necnon etiam eos, qui iurant in Domino, et in Melcho, id est illos qui Deo et seculo se putant posse seruire, cum econtra Dominus: »Nemo potest duobus dominis seruire.« Et quia uertuntur de post tergum Domini, id est qui ad mala opera declinantes, relinquunt iter quo Dominum sequi debuerunt. Potest etiam per tergum Domini, corporeus aduentus eius intelligi, quo uisibilis fuit, sicut per eius faciem diuinitas que a nulla creatura, ut est, uideri potest. Unde et ad Moysen dictum est: »Est locus apud me, et stabis supra petram. Cumque transierit gloria mea, tollam manum meam, et uidebis posteriora  mea.« De post tergum Domini recedunt, qui aut eum incarnatum non credunt, aut eius precepta contemnunt.

»Silete a facie Domini Dei, quia iuxta est dies Domini.« Sileat, reuereatur, intremiscat. Diem Domini, iuxta litteram, intelligimus tempus captiuitatis et ultionis in populum Iudeorum. uel spiritualiter diem extremi iudicii, non est absurdum intelligere. »Quia preparauit Dominus hostiam, sanctificauit uocatos suos.« Hostiam preparatam, populum dicit, qui in tempore uindicte uelut hostia mactandus erat. »Sanctificauit uocatos suos,« quasi ad celebre conuiuium inuitatos. Solebant enim epulum habentes sanctificari, id est ablui, et cultioribus  uestibus indui. uocatos ergo Nabuchodonosor et Chaldeos debemus accipere, quos ipse uocabat ad puniendos peccatores; nam et per Ieremiam seruum suum dicit: »uocaui  Nabuchodonosor seruum meum.« Quidam diem Domini, quando preparauit hostiam suam, de primo aduentu eius accipiunt, quando singularis hostia, id est uerus agnus Christus immolatus est. uocatos et sanctificatos, apostolos et eos qui per eos ad fidem uenerunt, intelligunt.

»Et erit in die hostie Domini, uisitabo super principes et super filios regis.« Dies hostie Domini, tempus est Iudaice captiuitatis, quando omnis populus erat immolandus ab hostibus; tunc uisitauit Dominus super principes et super filios regis Iosie, quos omnes uel captos constat fuisse, uel occisos.  Siue generaliter filios regis, stirpem regiam dicit. »Et super omnes qui induti sunt ueste peregrina,« id est exotica et pretiosa, siue super eos, qui pro Dei cultu idola uenerabantur.

»Et uisitabo super omnem qui arroganter ingreditur super limen in die illa;« id est, qui quondam fastu et dignitatis supercilio, gradus siue limen templi conscendunt. In Hebraica ueritate habetur: »Qui transibunt limen;« quod faciunt cultores ueste demonis, qui limen templi illius non calcant, - sed pertransibunt. »Qui complent domum Domini Dei sui iniquitate et dolo;« id est diuitiis iniquitate paratis. Tropologice heretici peregrinis uestibus induuntur, qui relicta ueste Christi, quam accepimus in baptismo, assumunt impietatem pro pietate, pro ueritate mendacium.  Ipsi quoque super limen arroganter ingrediuntur, qui spreta simplicitate fidei, Ecclesiam per erroris sui predicationem iniquitate et dolo complent.

»Et erit in die illa, dicit Dominus, uox clamoris a porta piscium, et ululatus a secunda, et contritio magna a collibus.« Portam piscium eam portam secundum litteram dicit, que uicinior erat mari, et ducebat Diospolim et Ioppen. Quodque sequitur, »Ululatus a secunda,« portam dicit secundi muri in eadem maris uia. Secundam autem Hierusalem, etiam in libro Regum legimus: »Misit ad Oldam propheten uxorem Sellum, que habitabat in Hierusalem in secunda.« Contritionem a collibus, perturbationem designat de monte Sion, et excelsiore scilicet urbis parte, qua capta, facilior erat ad  prona descensus. Tropologice per portam piscium, sensus oculorum exprimitur; per secundam, sensus aurium. Per hos quippe duos sensus, uidelicet audiendi et uidendi, maxime peccatores iudicandi sunt, per quos peccati delectatio ad sensus reliquos emanat. Erit enim contritio magna a collibus, quia conteretur quidquid fuerat excelsum. uox enim Domini super omnem superbum et arrogantem, et humiliabitur. Sunt qui duas portas, baptismum intelligunt et penitentiam, et a prima porta uox clamoris illorum erit, qui non seruauerunt quod in baptismo promiserunt. Ululatus a secunda, eorum qui non egerunt penitentiam de his que post baptismum commiserunt.

 »Ululate, habitatores Pile, conticuit omnis populus Chanaan.« Pilam hoc loco uas debemus accipere, in quo frumenta pinsuntur, id est tunduntur, et est producta pi syllaba. Nam aliud est pila pi correpta, sphera uidelicet pilorum, qua pueri ludunt. Pilam ergo appellat Hierusalem, quasi enim ui et impetu frumenta feriente desuper pilo tunditur; ita de porta piscium et de secunda atque de collibus proruens, decurret Chaldeorum uel Romanorum exercitus, et comminuet omnia. Populum autem Chanaan, populum Iudeorum appellat, quia impietates Chananeorum agebant: nam et Daniel impudicum senem semen Chanaan uocat. uenientibus itaque hostibus, conticescent nimio metu, et suorum scelerum conscientia exagitati, nec saltem  Deum quem offenderunt, inuocare audebunt. »Disperierunt omnes inuoluti argento;« illi uidelicet qui diuitiis confidebant, et se quasi inuolutos et circumseptos nimiis opibus estimabant, et idcirco pauperes despiciebant. Et notandum quod non futuro tempore dixit: Conticescet Chanaan, aut disperibunt, sed de preterito, »conticuit« et »disperierunt;« quia quod certissime uenturum erat, quasi iam uenisse preuidebat. Non autem soli peribunt, qui in suis diuitiis gloriantur, sed etiam qui inflantur de dignitatibus seculi, tument uana nobilitate, pulchritudine uel robore corporis, ceterisque mundi uanitatibus extolluntur.

»Et erit in tempore illo scrutabor Hierusalem in lucernis, et uisitabo super uiros defixos in fecibus  suis.« Cum  Chaldei uel Romani uenerint ceperintque Hierusalem, tunc scrutabor cum lucerna omnia loca ciuitatis, in quibus abscondi poterunt, etiam cloacas et obscuras speluncas, ut nullus possit effugere. Hoc, qui subuersionem a Romanis factam legerit, ita gestum inueniet. uisitabit etiam super uiros defixos in fecibus suis, hoc est, qui in corporibus confidunt. Despectiue enim fortitudinem corporis feces uocat. Siue defixos in fecibus uocat peccatores, qui consuetudine peccandi, defixi sunt in suis illecebris, nec ab eis penitendo ablui uolunt. Hi tales, »qui dicunt in cordibus suis: Non faciet bene Dominus, et non faciet male,« id est, nec bonis bona retribuet, nec malis mala rependet. Tropologice autem in die illa, id est in consummatione  mundi, scrutabitur Deus Hierusalem, id est Ecclesiam in lucerna, hoc est in iudicio Christi, qui ex humanitate constat et diuinitate, sicut lucerna ex testa et lumine, per quem Deus Pater omne faciet iudicium; et uisitabit super uiros defixos in fecibus suis, hoc est, ulciscetur in eis, quibus sua peccata placuerunt, cum defenderent mala sua, blasphemantes Deum, tanquam tales eos fecisset, et tollentes prouidentiam Dei, ut nec bene facere prodesset, nec obesset male facere. In lucerna ergo Dominus Hierusalem scrutabitur, id est proferet omnia abscondita in lucem. Neque tantum de operibus sed etiam de otiosis sermonibus et de subtilissimis cogitationibus ratio fiet et uindicta.

 »Et erit fortitudo eorum in direptionem, et domus eorum in desertum, et edificabunt domos, et non habitabunt: et plantabunt uineas, et non bibent uinum earum.« Manifeste de Iudeis dicitur, quorum fortitudo et omnis exercitus captiuitatis tempore in direptionem data est, et domus destructe, et agri et uinee uastate. Nec prolongata est ultio, nec ultra exspectauit patientia Dei, sed uelociter restituit eis quod merebantur. Sed et iuxta tropologiam in die iudicii omnis malorum fortitudo dabitur in direptionem. Qui edificauerunt domos non super petram, sed super arenam, nec plantauerunt uineam electam, sed uineam Sodomorum et Gomorrhe. Talis ergo plantatio peribit.

»Iuxta est dies Domini magnus, iuxta et uelox  nimis. uox diei Domini amara, tribulabitur ibi fortis. Dies ire dies illa, dies tribulationis et angustie, dies calamitatis et miserie.« Iuxta litteram omnia hec uel de Babylonica, uel de Romana captiuitate dicuntur. Tunc enim experti sunt diem amaram, qui Deum ad amaritudinem prouocauerant. Tribulati sunt ibi fortes et potentes, fuit dies illa dies ire, quia sepe quidem antea sustinuerant iram Dei, sed non in consummatione. Hec autem ira finis eorum fuit, quia perdiderunt locum, regnum, et gentem, et in omnes mundi terminos dispersi sunt. Possunt hec tropologice referri ad consummationem seculi, quando erit uox amara, que dirigetur ad eos qui in sinistris erunt, »Ite in ignem eternum,« etc. Tribulabitur ibi fortis, quia etiam  sancti pauore soluentur, et uirtutes celorum mouebantur. Erit quoque dies ire, tribulationis et angustie, quando plangent omnes gentes, et nullus erit effugii locus, nullus alteri auxiliabitur. Erit »dies tenebrarum et caliginis, dies nebule et turbinis,« quod necesse est ut eos persequantur tenebre, qui dum male agerent, odio habebant lucem.

Erit »dies tube et clangoris,« quod  fiet iudicium in momento, in ictu oculi, in nouissima tuba.« Hec autem omnia erunt »super ciuitates munitas,« id est super omnem mundi confidentiam et presumptionem. »Et super angelos excelsos,« opera uidelicet peruersa, et rectam Domini uiam declinantia.

»Et tribulabo homines, et ambulabunt ut ceci,  quia Domino peccauerunt, et effundetur sanguis eorum sicut humus, et corpus, sicut stercora, sed et argentum eorum et aurum eorum non poterit liberare eos in die ire furoris Domini. In igne zeli eius deuorabitur omnis terra, quia consummationem cum festinatione faciet cunctis habitantibus terram.« Manifestum est quod idcirco hec omnia Hierusalem sustinuerit, quia peccauerunt Domino Christo, tradendo eum morti. Tunc ambulauerunt, ut ceci, ignorantes quid agerent; et quia fuderant sanguinem prophetarum, et sanguinem eius qui est Dominus prophetarum, idcirco effusus est sanguis eorum sicut humus, et corpora eorum iacuerunt insepalta uelut stercora. Diuitie quoque eorum iniquitate  et nimia sollicitudine quesite, non poterunt liberare dominos et possessores suos, quia ignis ire Domini deuorabit eos et omnem terram regni illorum. Faciet autem Dominus consummationem cum festinatione. Nam quadragesimo secundo anno post passionem Domini possessa est Hierusalem a Romanis, et consummatio facta est cum festinatione. Sed et in mundi fine tribulabuntur impii homines, id est carnales et qui secundum hominem uixerunt, et ambulabunt ut ceci, quia uerum lumen perdiderunt. Quod uero sequitur: »Effundetur sanguis eorum sicut humus,« in die iudicii non poterit effundi sanguis, cum iam erunt immortalia corpora. Ergo nomine sanguinis illud debemus accipere, quo uegetatur et uiuit anima, fidem uidelicet,  spem, et caritatem, ceterasque uirtutes, in quibus est uita anime. Qui ergo hunc anime sanguinem fuderit, id est qui hominem malo exemplo uel peruersa doctrina necauerit fundetur, in die iudicii sanguis eius, id est si quid uitale in bonis operibus uidebatur habere, cogetur amittere.



CAPUT II.

»Conuenite, congregamini, gens non amabilis.« Post predicta mala que passuri erant, prouocat propheta populum ad penitentiam: Conuenite, congregamini in unionem caritatis, qui eratis dispersi peccatis. »Gens non amabilis,« id est indigna amore Dei.

»Priusquam pariat uisio quasi puluerem transeuntem  diem, antequam ueniat super uos ira furoris Domini,« id est antequam impleantur que predicta sunt, que ita facile uenient, nisi penitendo preueneritis, sicut leuissime rapitur puluis a uento. In quo considerandum quanta sit Dei clementia. Prouocat ad misericordiam, ne faciat quod minatus est. Tropologice generalis est ad omnes exhortatio, ut congregentur in societatem Ecclesie, et preueniant iram Dei per penitentiam, ne eos dies iudicii imparatos inueniat.

»Querite Dominum, omnes mansueti terre, qui iudicium eius estis operati.« uox prophete ad sanctos dirigitur: O sancti et electi, qui precepta Domini adimpletis, et in terra positi audistis uocem dicentis: »Beati mites, quoniam ipsi possidebunt  terram,« et imitati estis eius mansuetudinem, et iustitiam operati estis, querite Dominum amando et colendo illum. Et quasi interrogaretur, quis est iste Dominus, respondetur.

»Querite iustum, querite mansuetum, si quomodo abscondamini in die furoris Domini,« id est Christum, cui omne iudicium dedit Pater. Iubetur ergo mansuetis ut querant mansuetum, ut quod minus est in illis, ab illo qui est uirtutum omnium finis, perficiatur. Sed et hoc dicendum, quod iustis et mansuetis loquens, quasi dubitatiue dicit: Si forte abscondamini in die furoris Domini, quid fiet de peccatoribus?

»Quia Gaza destructa erit, et Ascalon in desertum.  Azotum in meridie eiicient, et Acaron eradicabitur.« Tanta, inquit, erit fortitudo Chaldaici exercitus, ut etiam potentissimas urbes Philistinorum, que nobis semper equo certamine restiterunt, eadem captiuitas apprehendat. Mystice Gaza, que interpretatur fortitudo eius, eos designat qui in robore corporis confidunt, et in seculari potentia. Hi ergo destruentur et ad nichilum redigentur. Ascalon interpretatur ponderata, uel ignis homicida, peccatores insinuat, qui iuxta mensuram criminum iudicabuntur, et eadem mensura qua mensi sunt remetietur eis, et qui arserunt desiderio effundendi sanguinis, et studio scandalizandi et necandi animas. Hi in desertum deducentur, ignibus gehenne traditi. Azotus, que interpretatur ignis  generationis, eos designat qui libero in his incendio ardent. Hos ergo in meridie, id est aperta et clara luce eiicient in tenebras exteriores, quando sancti plenam recipient claritatem. Acaron, que dicitur sterilitas uel eradicatio, eos typice designat qui nullos boni operis fructus habentes, et multos peruersa doctrina auellunt ab amore Dei. Hi quoque eradicabuntur de terra uiuentium.

»ue qui habitatis funiculum maris, gens perditorum.« Quatuor magnis urbibus Palestine nominatis, nunc ad totam prouinciam propheticus sermo dirigitur, et predicitur quod et ipsi qui iuxta mare habitabant uastandi sint. Quid uero sequitur, »uerbum Domini super uos, Chanaan, terra Philistinorum, et disperdam te ita, ut non sit inhabitator,« ostendit  Philistheos Chananeos esse, minaturque eis propheta quod ad tantam uenturi sint uastitatem, ut urbes munitissime in ouilia pastorum uertantur:

»Et erit funiculus maris requies pastorum et caule pecorum, et erit funiculus eius qui remanserint de domo Iuda,« id est Chanaan uel Philisthiim. »Ibi pascentur in domibus Ascalonis, ad uesperam requiescent.« Cumque filii Iuda reuersi fuerint de captiuitate sub Zorobabel et Iesu et Nehemia, omnis terra Philistinorum, qui in captiuitate tenebantur, erit eorum possessio, et sic erit deserta, ut pastores de reliquiis Iudeorum in Ascalone nobilissima quondam urbe greges suos post meridiem faciant accumbere. Hoc autem fiet, »quia uisitabit eos Dominus Deus eorum, et auertet captiuitatem  eorum.« Hoc iuxta historiam: spirituali uero sensu, ciuitates Philistinorum quarum prenuntiatur interitus, superbiam gentilium designant, iuxta prepositam nominum interpretationem. Hi sunt habitantes in funiculo maris, quia diuersis fluctibus errorum tunduntur. Destructa ergo eorum superbia, domus Iuda, hoc est uera Ecclesie confessio in eorum loca incipit habitare, dum pro impietate succedit pietas, iniustitiam extrudit iustitia, superbiam humilitas sibi substernit.

»Audiui opprobrium Moab et blasphemias filiorum Amon, que exprobrauerunt populo meo,« Predicta clade Palestinorum, et exterminio ciuitatum illius terre, nunc contra Moab et filios Amon propheta  conuertitur, et eis prenuntiat mala uentura, eo quod Babyloniis auxilium prebuerint contra populum Dei, et cum eis ciuitatem templumque subruerint, et insultantes captis Iudeis Deum blasphemauerunt. Audiui opprobrium Moab. Hec ciuitas est Arabie, et nunc Areopolis, id est Martis ciuitas dicitur. Et blasphemias filiorum Amon, que et ipsa ciuitas Arabie, nunc Philadelphia uocatur. Uno autem nomine et regio et ciuitas nuncupatur. »Et magnificati sunt super terminos eorum« qui, eiectis illis, dilatauerunt in terra eorum fines suos.

»Propterea uiuo ego, dicit Dominus exercituum Deus Isrel, quia Moab ut Sodoma erit, et filii Amon quasi Gomorrha.« Hoc quomodo iuxta litteram factum sit, exponi non potest. Neque enim he urbes  sunt subuerse sicut Sodoma et Gomorrha, neque terra eorum sulphuris nubibus exusta, et in cineres fauillasque conuersa est, sed adhuc urbes inhabitantur, licet permutatis uocabulis, et regio excolitur. Ergo ad spiritualem sensum confugiendum est. Moab et Amon filii fuerunt Lot, de incestis nuptiis generati. Lot interpretatur declinans, Moab ex patre, Amon populus meus. Per hos ergo designantur heretici, et omnes praui dogmatis repertores, qui declinantes a uero Patre Deo, facti sunt filii diaboli, et audiunt a Domino: »uos ex patre diabolo estis,« et nec iam populus sunt Dei, nati in tenebrosa spelunca. Hi ergo insultant simplicitati Ecclesie, et magnificant se super terminos eius, facientes contra hoc quod Salomon dicit: »Ne transgrediaris  terminos quos posuerunt patres tui.« His ergo sub quadam contestatione minatur, quod sicut ille ciuitates subuerse sunt corporaliter, sic isti sunt subuertendi eterna damnatione, et ignis, sulphur, ac spiritus procellarum, sit pars calicis eorum. Siccitas spinarum et acerui salis, et desertum usque in eternum.« Recte heretici siccitas spinarum uocantur, quia uelut spine lacerant semper et discindunt unitatem Ecclesie, arescentes per impietatem suam, et ad nichil aliud apti quam ut in ignem mittantur eternum. Ipsi quoque sunt acerui salis, quia uelut sal infatuatum proiiciuntur de Ecclesia, et ab omnibus conculcantur. Hos ergo »reliquie populi mei diripient illos, et residui gentis mee possidebunt eos, hoc eis eueniet pro superbia sua,  quia blasphemauerunt et magnificati sunt super populum Domini exercituum. Horribilis Dominus super eos, et attenuabit omnes deos terre, et adorabunt eum uiri de loco suo, omnes insule gentium.« Hoc est doctores et predicatores ueritatis, qui et falsam hereticorum scientiam destruunt, et impia dogmata diripiunt.

»Sed et uos Aethiopes interfecti gladio meo eritis, et extendet manum suam super aquilonem, et perdet Assur: et ponet speciosam in solitudinem et in inuium, et quasi desertum, et accubabunt in medio eius greges, omnes bestie gentium, et onocrotalus et rricius in liminibus eius morabuntur.« Hec omnia que de Philisthiim et Moab et filiis Amon dicuntur,  Iudei ad Christi sui aduentum referunt, quem putant uenturum in seculi consummatione, et rursum exstructurum Hierusalem, et liberaturum Iudeos de potestate omnium gentium, eumque adorandum ab omnibus, iuxta quod supra dictum: »Et adorabunt. eum uiri de loco suo, et omnes insule gentium.« Nec solum supra dictas gentes uicinas Iudeis, sed etiam Aethiopes et Assyrios superandos ab illo, ipsam Niniuem in solitudinem redigendam, ita ut fiat habitatio bestiarum. Hoc est enim quod dicitur. Speciosa redigetur in solitudinem, quia Niniuem Babylonem intelligit, maxime propter similitudinem monstrorum onocrotali et ericii, que Isaias propheta in Babylonia fuisse describit post eius uastationem. Sciendum uero onocrotalorum duo esse genera, unum aquatile,  aliud solitudinis. Dictus autem onocrotalus, quia crotalon Greci cymbalum uocant, et hec auis, quia uoce caret, rostrum in modum cymbalorum repercutiens, uocis similitudinem reddit. Et quod dicitur, »uox cantantis in fenestra, coruus in superliminari« uel demones uolunt intelligi, uel uariarum uoces uolucrum, que solent in desertis urbibus morari, sicut ulule, bubones, et stryges, ceteraque perplura, que omnia indicia sunt solitudinis.

»Quoniam attenuabo robur eius,« id est Niniue uel Babylonis imminuam fortitudinem. »Hec est ciuitas gloriosa.« uox prophete quasi insultantis ei post ruinam, et dicentis: »Hec est ciuitas gloriosa,« »habitans in confidentia, que dicebat in corde suo: Ego sum, et extra me non est alia amplius.« Quod  non solum ore locuta est, uerum et in corde sic esse putauit. »Quomodo facta est in desertum cubile bestie? Omnis qui transit per eam sibilabit, et mouebit manum suam.« Quod ergo in deserta ciuitate monstruose bestie dicuntur habitasse, aut ita fuit iuxta litteram, aut sub figura bestiarum mutari uarietates nationum indicantur. Tropologice Aethiopes sunt infideles, qui nondum horrorem ueteris hominis tanquam nigredinem deposuerunt. Comminatur ergo his qui nolunt ad meliora conuerti, et abluere nigredinem peccatorum, quod eius gladio interficiendi sint, gladio uidelicet uerbi Dei acutissimo, ut agentes penitentiam sicut Niniuite, moriatur in eis peccatum, et uiuat iustitia. Et hoc quidem ipse Dominus minatus est, nunc uero propheta loquitur de Deo  per tertiam personam. »Et extendet manum suan super aquilonem, et perdet Assur.« Aquilo uentus est frigidissimus, qui et dexter uocatur. Significat autem diabolum, qui in eorum cordibus requiescit in quibus refrixit caritas, quem et sponsa uult ab Ecclesie horto recedere, dicens: »Surge, aquilo, et ueni, Auster.« Dexter autem ab illis uocatur, qui eius frigore delectantur, ceterum opere sinister est. Postquam uero extenderit manum suam super aquilonem, perdet Assur, qui dirigens, uel magis coarguens interpretatur, eumdem designans diabolum, qui omnes sequaces suos ad mortem dirigit, quique illos quibus peccata suggerit, postea coarguit, et ab eis penas exigit. Hunc ergo Dominus iehsu interficiet  spiritu oris sui. Tunc speciosa Niniue, id est mundus cum principe suo peribit, ita ut nullus eius misereatur. Nec abhorret si speciosam dicamus Ecclesiam, que in fine mundi sub Antichristi persecutione, cum abundauerit iniquitas, et refrixerit caritas, ponetur in solitudinem, paucissimis remanentibus, qui se uere et non simulate fateantur esse Christianos. Et tradetur bestiis, et implebitur monstris uitiorum. Onocrotalus enim, qui amat solitudinem, eos designat, qui se ab Ecclesia scindunt, et sua illi conuenticula preferunt, et stridorem siue fragorem falsorum dogmatum magis quam uocem edunt. Septuaginta pro onocrotalo »chameleontem« posuerunt, quod est animal diuersos mutans per momenta colores, eos designans qui per diuersa  uitia, nunc libidine, nunc auaritia, nunc crudelitate, modo tristitia, modo inutili exsultatione mutantur. Ericius uero spinosum animal et timidum, et in spheram se colligens ne deprehendi possit, eos innuit qui obsessi sunt sentibus peccatorum, et ipsa peccata defendunt, nec uni quidem sua scelera confiteri uolunt. Coruus immunda auis et lanians, designat eos qui cum sint immundi uitiis, aliis detrahunt, et loquuntur pacem cum proximo, mala autem sunt in cordibus eorum.



CAPUT III.

»ue prouocatrix et redempta ciuitas, columba non audiuit uocem, et non suscepit disciplinam. In Domino non est confisa, ad Deum suum non appropiauit.«  Post predictam diuersarum gentium captiuitatem, reuertitur propheta ad Iudeos, et omnis eius sermo contra Hierusalem est. ue , o ciuitas, quondam columba, per legem ad seruandam innocentiam generata, sepe peccans, captiuata et rursum redempta. ue, ciuitas prouocatrix, id est ad amaritudinem suis sceleribus perducens Deum, siue prouocatrix, quia post acceptam pietatis notitiam ad impietatem conuersa est. Prouocare enim Deum est sciendo peccare, Non audiuit preceptum Domini, et correpta noluit recipere disciplinam, neque, cum malis premeretur, confisa est in Domino. Et cum Dominus dicat: »Ego sum Deus appropinquans, et non Deus de longe,« ipsa tamen noluit ei appropinquare.

 »Principes eius, in medio eius quasi leones rugientes.« Describit propheta quales principes et iudices siue sacerdotes habuerint. Principes  eius quasi leones semper uersabantur in predam, et proni erant ad effundendum sanguinem subiectorum. »Iudices eius lupi uespere, non relinquebant in mane,« non dimittentes aliis quod rapere possint.

Prophete eius uesani,« id est insanientes. »uiri infideles,« quia loquebantur quasi ex ore Domini, sed omnia fatua et falsa proferebant: »sacerdotes eius polluerunt sanctum, iniuste egerunt contra legem« committentes sacrilegium in loco sanctuarii, dicentes secundum legem facere, cum omnia agerent contra legem. Quia ergo illi egerunt iniuste

 »Dominus iustus in medio eius, non faciet iniquitatem,« sed restituet illi quod meretur. »Mane, mane«, id est manifeste, »iudicium suum dabit in lucem, et non abscondetur. Nesciuit autem iniquus confusionem.« Et hec fecit ut correpta ciuitas conuerteretur ad melius, sed Isrel nesciuit confusionem.

»Disperdidi gentes, et dissipati sunt anguli earum. Desertas feci uias eorum, dum non est qui transeat. Desolate sunt ciuitates eorum, non remanente uiro, neque ullo habitatore. Dixi: Attamen timebis me, suscipies disciplinam, et non peribit habitaculum eius, propter omnia in quibus uisitaui eam. uerumtamen diluculo surgentes, corruperunt omnes cogitationes suas.« Quia  per plagas  non potui illos corrigere, uolui saltem ut per beneficia conuerterentur, et agerent penitentiam. Disperdidi ergo gentes tibi, o Iuda, contrarias, desolaui ciuitates propter te, et uias earum feci inuias, ut nullus per eas transiret. Et post hec misi prophetas qui monerent, et ad penitentiam te prouocarent. Feci hec omnia ut timeres me et susciperes disciplinam. Quod si fecisses, non periret habitaculum tuum, id est templum propter scelera que gesseras. Hec Domino faciente, illi quasi de industria et ex contentione mane surrexerunt, ut implerent cogitationes suas, qui festinare debuerant ut redirent ad Deum, e contra festinauerunt ut malum quod mente conceperant, opere agerent. Possunt hec tropologice referri ad Ecclesiam, que recte uocatur columba,  quia simplices et sine malitia habet fideles. Sed quia intra eam sunt, qui confitentur nosse se Deum, factis autem negant, quales sunt heretici et mali Christiani, ideo dicitur: »Hec non audiuit uocem Domini.« Cuius mali principes et iudices, hoc est doctores et magistri, assimilantur leonibus et lupis uespertinis. Horum uias, id est prauas actiones dissipat Dominus, et urbes, id est confidentiam quam in prauis dogmatibus habent, destruet. Dabit etiam iudicium suum in lucem, finita nocte huius seculi. Et non abscondetur cum exigere ceperit a seruis commissam pecuniam, et tunc dissipabuntur anguli eorum, id est praue uoluptates, a recto itinere declinantes. Sed licet hec faciant, tamen non recedit Dominus ab ea, sed admonet ut timeant eum et suscipiant  disciplinam. uerum quia iustus est, non parcit peccantibus, sed restituit quod merentur.

»Quapropter exspecta me, dicit Dominus, in die resurrectionis mee in futurum, quia iudicium meum ut congregem gentes, et colligam regna.« Iudei et nostri iudaizantes ad tempora Antichristi hoc referunt. Putant enim ab illo coadunanda esse omnia mundi regna, sed uno eius imperio, et tunc una, id est Hebrea lingua omnes homines locuturos, sicut ante diluuium fuit. Nos uero, beatum Hieronymum sequentes, ad tempora ista referamus Ecclesie. »Exspecta me  in die resurrectionis mee,« id est prepara te ad tempus resurrectionis mee. Cum enim post peccata et uitia, que sunt mors anime,  ad bonam uitam preparamur, resurgit in nobis Christus. Quia enim ipse caput, et omnes electi membra eius sunt, recte et commori et conresurgere dicitur membris suis, sicut et consedere ei in throno eius, iuxta quod in Apocalypsi promisit: »Qui uicerit, faciam illum sedere in throno meo.« Et Apostolus: »Conuiuificauit et consedere nos fecit in celestibus.« Potest et sic accipi. »Exspecta me in die resurrectionis mee,« hoc est, in tempore nouissimi iudicii, quando omnes resurgent, et ego cum membris meis resurgentibus resurgam, et tunc congregabuntur gentes, et colligentur regna, id est potestates seculi, uel magistri peruersorum dogma tum.

»Et effundam super eas indignationem meam, et  omnem iram furoris mei.« Super eos qui minus peccauerunt, effunditur indignatio Domini, qui designantur per gentes. Qui uero potentes sunt in malo et heresiarche, super eos effunditur omnis ira furoris Domini. »In igne enim zeli mei deuorabitur omnis terra,« id est quidquid terrenum est, et ad carnis opera pertinet. Ergo quod superius minatus est, non est crudelitatis, sed misericordie, cum ad hoc indignatio et furor effunditur, ut terra, id est peccatorum rubigo exuratur.

»Quia tunc reddam populis labium electum, ut uocent omnes in nomine Domini, et seruiant ei humero uno.« Tum, inquit, id est cum deposuerint errores suos, reddam illis labium electum, id est antiquum confessionis mee eloquium. Hoc autem erit,  cum secundum Apostolum in nomine Iesu omne genu flectetur celestium, terrestrium, et infernorum, et omnis lingua confiteatur quia Dominus iehsu est in gloria Dei Patris: hoc est enim: »Seruiant ei humero uno,« id est pari deuotione iugum dominationis eius suaue, et onus eius leue suscipientes.

»Ultra flumina Aethiopie inde supplices mei, filii dispersorum meorum deferent munus mihi.« Ordo uerborum est: O filia dispersorum meorum, ultra flumina Aethiopie deferent munus. Filiam dispersorum uocat Synagogam, quondam filiam, quam iam pene in toto orbe disperserat. Est autem sensus: O Isrel, o Synagoga quondam filia, nunc dispersa et captiuata, licet emulatione crucieris, et inuideas saluti gentium, tamen te nolente de Aethiopia  deferent mihi munera. Et nunc regina Saba, id est gentium Ecclesia, ueniet audire sapientiam ueri Salomonis. Hinc et Psalmista: »Aethiopia preueniet manus eius Deo.« Flumina Aethiopie iuxta litteram Nilum dicit, qui in septem flumina deducitur. Spiritualiter flumina Aethiopie populi sunt gentium, qui Domino uictimas gratiarum et sacrificia fidei ac deuoti pectoris detulerunt.

»In die«, inquit, »illa,« id est in tempore, cum gentium crediderit multitudo, »non confunderis« tu, o filia dispersorum meorum. »Super cunctis adinuentionibus tuis, quibus preuaricata es in me,« eligendo Barabbam, et Dei Filium crucifigendo:  »Quia tunc auferam de medio tui magniloquos superbie tue,« id est Phariseos et scribas, siue sacerdotes, magna contra Dominum loquentes. »Et non adiicies exaltari amplius in monte sancto meo,« id est in Ecclesia fidelium, iactando te de generis nobilitate et electione patrum. Hoc autem factum est quando post resurrectionem Domini predicantibus apostolis una die crediderunt tria millia, alia die quinque millia, et deinceps multa millia, multa etiam turba sacerdotum obediebat fidei.

»Et derelinquam in medio tui populum pauperem et egenum, et sperabunt in nomine Domini reliquie Isrel.« Cum abstulerit Dominus magniloquos superbie de manu populi sui, derelinquentur pauperes et egeni, apostoli uidelicet illitterati homines, et nullis  mundi opibus fulti, et ipsi sperabunt in nomine Domini. Ipsi enim sunt reliquie Isrel, de quibus Isaias: »Reliquie salue fient:« He reliquie »non facient iniquitatem, nec loquentur« contra Dominum »mendacium, et non inuenietur in ore eorum lingua dolosa,« ut aliud uerbis promant, aliud corde machinentur: »quoniam ipsi pascentur« diuini uerbi pabulo, et poterunt dicere cum Psalmista: »Dominus pascit me, et nichil mihi deerit.« »Et accubabunt« secure, requiescent in pascuis Ecclesie: »et non erit que exterreat«: fide credentium superante omnem persecutorum seuitiam. Possunt hec et ad secundum referri Domini aduentum, cum iam euacuauerit omnem principatum et potestatem, et cum nouissime destructa fuerit inimica mors, quando  electi liberi ab omni corruptione et metu mortis, accubabunt securi in pascuis beate uisionis Dei.

»Lauda, filia Sion, iubila« tu, »Isrel. Letare et exsulta in omni corde, filia Hierusalem:« Filia Sion, sancta est electorum Ecclesia, que in specula, hoc est, in contemplatione Domini consistit. Hanc alloquitur Spiritus sanctus, ut laudet et gratias agat regi Isrel Christo Domino, qui eam redemit, quique factus est ei a Deo iustitia et sanctificatio et redemptio. Ipsa etiam est filia Hierusalem, que uidet ueram pacem, quia Hierusalem uisio pacis interpretatur. Et presens Ecclesia filia est illius, que sursum est Hierusalem, que est mater nostra. Monet ergo eam ut exsultet, non qualicunque exsultatione, sed in omni corde. Et causa subditur quare letari debeat  et exsultare:

»Abstulit Dominus iudicium tuum, auertit inimicos tuos rex Isrel.« Hoc est damnationem, quando remisit iniquitatem plebis sue, cum eam redemit pretioso sanguine suo. Plenius uero ablaturus est in seculi consummatione iudicium eius, cum eam redimet de interitu, et corroborabit in misericordia. Auertet quoque inimicos, id est omnes persecutores, siue etiam turbas demonum, omniaque paci eterne quietis contraria. »Dominus in medio tui, non timebis malum ultra.« Ipse enim dixit. »Inhabitabo in illis, et inter illos ambulabo.« Et ipse Filius promittit, dicens: ueniemus, et mansionem apud eum faciemus. Illo ergo nobiscum et in  medio nostrum habitante, non timebimus malum ultra.

»In die illa dicetur Hierusalem: Noli timere.« In die illa, hoc est in fine seculi, dicetur ad Hierusalem liberam sanctorum matrem, uel ab angelis uel a Spiritu sancto,« Noli timere.« Dicetur et ad »Sion,« id est ipsam Ecclesiam, Deum feliciter speculantem: »Non dissoluantur manus tue.« quia nequaquam operaberis ultra quod te fecisse peniteat. Et unde ei tanta securitas, ostendit subdens:

»Dominus Deus tuus in medio tui, fortis ipse saluabit« te. »Gaudebit super te in letitia,« et »silebit« non reputans tibi peccata tua. »In dilectione tua,« id est, in caritate, qua te gratis  dilexit. »Et exsultabit super te in laude,« uel qua te laude dignam fecit, uel qua tu eum exsultando laudabis.

»Nugas qui a lege recesserant congregabo,« hoc est, inutiles et leues, qui legem preuaricando a sinu tuo recesserant, congregabo. »Quia ex te erant, ut ultra non habeas super eis opprobrium,« et secundum Apostolum non repulit Deus plebem suam quam presciuit. Hos ergo congregabo et reducam ad te, liberans eos de potestate demonum, ut non amplius de eorum perditione sustineas opprobrium. Sciendum nugas Hebreum esse uerbum, apud Latinos usitatum. Unde scire possumus Hebream linguam matrem esse omnium linguarum.

»Ecce ego interficiam omnes qui afflixerunt te in  tempore illo, et saluabo claudicantem, et eam que eiecta fuerat, congregabo.« Aperta Spiritus sancti consolatio ad Ecclesiam generaliter, uel specialiter ad unam quamque fidelem animam. Multi enim sunt qui uel totam Ecclesiam, uel sanctam quamque animam improperantes et irridentes, cum uident aliquem uirum sanctum que mundi sunt spernere et celestia appetere. Solent enim dicere: Insanus est, non sic uiuit ut nos, conuentus hominum fugit, delicias mundi spernit, et cetera huiusmodi. Qui uero infideles sunt, exprobrant illi crucem Christi, et si in aliqua eum uiderint tentatione, dicitur quod et Tobie sancto propinqui dicebant: »Ubi sunt iustitie et eleemosyne quas faciebas?« Pollicetur ergo Dominus de talibus se facturum uindictam: »Ecce, inquiens,  interficiam omnes qui afflixerunt te in tempore illo, et saluabo claudicantem,« siue afflictam Ecclesiam, uel fidelem animam, que in presenti uita, diaboli uel membrorum eius persecutione pressa, nutat inter procellas seculi, cum tamen fixo gradu et solido gressu fidei ambulet. Hanc ergo claudicantem et afflictam saluabit, et abiectam congregabit. Abiecta quippe est Ecclesia, abiecta omnis fidelis anima apud seculi amatores, ut sepissime in psalmis sancti queruntur et dicunt: Nunc autem repulisti et confudisti nos. Nec mirum, cum ipse quoque Dei Filius ex parte humanitatis dicat Patri: Tu uero repulisti et despexisti, distulisti Christum tuum. »Et ponam eos in laudem, et in nomen in  omni terra confusionis eorum, in tempore illo quo adducam uos, et in tempore quo congregabo uos. Dabo enim uos in nomen et in laudem omnibus populis terre, cum conuertero captiuitatem uestram coram oculis uestris, dicit Dominus.« Quos ponet in laudem et nomen, nisi filios abiecte et claudicantis: Petrum uidelicet, Paulum, et reliquos sanctos, quorum nomina cum gloria magnificantur per ecclesias toto orbe diffusas. Hoc autem fiet, cum ad  ducet et suscipiet filios afflicte, cum fuerint positi in gloriam, et cum de eorum uictoria et triumphis fuerit gloriatus Dominus, sicut et de patientia Iob gloriabatur contra diabolum. Tunc uidebunt esse felices, quos in presenti putabant miseros. Tunc cernent captiuitatem eorum reduci in celestem Hierusalem in gloriam eternam, se autem resurgere in confusionem eternam.



IN AGGAEUM PROPHETAM.


 Aggeus propheta, festiuus uel solemnis interpretatur;  uaticinatus est restaurationem templi Domini, et contritionem gentium, et mundi commotionem, et sub figura Zorobabel, Christi predicit aduentum. Fuit autem unus ex illis qui nuper reuersi fuerant de captiuitate Babylonis sub Zorobabel et Iesu sacerdote et Esdra, nondum reedificata Hierusalem nec templo Domini. Habitabat autem populus in domibus concauis et humilibus, quapropter ad eos non fit sermo Domini. Indigni enim erant ut ad eos fieret, qui nullam habebant curam templi reedificandi, humili et campestri habitatione contenti, et erant sub Dario Persarum rege, qui interpretatur generatio non facta, siue, qui fuerint, eos designans qui carnis operibus et libidini seruiunt. Talem regem merebatur habere populus qui sine templo  Dei erat, et non in monte Sion, sed deorsum habitabat.




CAPUT PRIMUM.

»In anno secundo Darii, regis« Persarum »in mense sexto, in die una mensis, factum est uerbum Domini in manu Aggei prophete.« Binarius numerus frequentissime in malam ponitur significationem. Diuidit enim primam unitatem, et idcirco copulam coniugalem siue discordiam designat. In Genesi quoque cum in aliorum omnium dierum consummatione dicatur: uidit Deus quod esset bonum in secundi diei fine non habetur. In sexto quoque mense nulla est legalis solemnitas, sicut in aliis, quoniam seruitutis opera et labores designat. Recte ergo et in anno secundo Darii, et in sexto mense fit sermo  Dei ad Aggeum, propter supra dictas causas, quoniam templum non habebant, et in concauis habitabant, et quia sub Dario carnis operibus seruiebant. Quia uero iam altare edificatum erat, et fundamenta templi iactata, idcirco in una die mensis, factum est uerbum Domini, ut illi relinquentes secundum annum Darii, reuerterentur ad unitatem Dei. Quod uero dicitur, »Factum est uerbum Domini in manu Aggei,« ostendit eum bona habuisse opera, atque in eis factis requieuisse uerbum Dei. Aggeus interpretatur festiuus. Ex quo innuitur quia qui solemnitates Domini non in fermento malitie et nequitie sed in azymis sinceritatis et ueritatis studet celebrare, hic talis potest sermonem Dei recipere. »Ad Zorobabel filium Salathiel ducem Iuda, et ad Iesum filium Iosedech  sacerdotem magnum, dicens.« Salathiel iste,  cuius filius dicitur fuisse Zorobabel, filius fuit Iechonie regis, qui in Babylonem ductus est. Interpretatur autem Zorobabel fluxus adiacens, siue expositus, uel ortus in Babylone, siue princeps in Babylone. Significat Christum Iesum, qui edificauit templum Deo Patri, de uiuis lapidibus, hoc est utriusque testamenti fidelibus. Ipse quasi largissime fluxus uene expositus est nobis ad bibendum. Sed ut hunc possimus bibere, a Deo debemus petere, quod innuit Salathiel pater eius, qui interpretatur petitio Dei. Hic natus est in Babylone, et Christus Dei Filius in confusione huius mundi incarnatus apparuit, ut nos qui in captiuitate peccati tenebamur eriperet, et ad promissionis terram reduceret. Factus est sermo Domini ad Zorobabel, factus est et ad Iesum sacerdotem  magnum. Historialiter uero duo fuerunt homines, unus de tribu Iuda et de stirpe regia, alter de tribu sacerdotali. Mystice uero unum eumdemque designauit Christum, qui est uerus rex et magnus sacerdos, cuius typum secundum quod rex est, gerebat Zorobabel: secundum quod sacerdos, typum eius portabat iehsu, qui erat filius Iosedech, id est, Dominus iustus. Deus enim Pater iustus et sanctus est, cuius est Filius iehsu Christus, Dominus et Saluator noster.

»Hec ait Dominus exercituum, dicens: Populus iste dicit: Nondum uenit tempus domus Domini edificande.« Non hoc Zorobabel, nec iehsu sacerdos magnus dicebat, sed populus qui de captiuitate reuersus, adhuc sub Dario erat. Sic spiritualiter omnis  qui seruit uoluptatibus carnis, non uult ultra intra sedem pectoris sui edificare templum Domino pudicitie. Potest hoc et ad Iudeos huius temporis referri, qui pro Christo Antichristum exspectant, et dicunt nondum esse tempus Ecclesie, quia nondum uenit Christus.

»Et factum est uerbum Domini in manu Aggei prophete, dicens: Nunquid tempus uobis est ut habitetis in domibus laqueatis, et domus ista deserta?« Contra hoc quod populus dicebat, nondum uenit tempus domus Domini edificande, profertur responsio Domini. Ergo neque tempus est ut uos habitetis in compositis et ornatis domibus, que non solum ad usum sunt, sed ad delicias. Et dicitis nondum esse tempus ut mea domus edificetur, in qua  fuerunt sancta sanctorum et Cherubin, que nunc squalet solitudine, torretur estu, perfunditur pluuiis.

»Et nunc, hec dicit Dominus exercituum: ponite corda uestra super uias uestras.« Quia  dicitis: Nondum est tempus edificande domus Domini; considerate que fecistis, et que passi estis. Omnis enim labor uester nullum potuit habere prouentum.

»Seminastis multum, et intulistis parum,« et multum minus quam seueratis, collegistis. Non tamen potestis dicere: Ideo famem secutam, quod in exercenda terra agricola cessauerit. »Comedistis, et non estis satiati; bibistis, et non estis inebriati; operuistis uos, et non estis calefacti. Et qui mercedes congregauit,  misit eas in sacculum pertusum.« Non tamen potestis dicere uoluntarium fuisse ieiunium, sed quia paruos fructus congregaueratis in horrea. uinum bibistis, sed non tantum quod sufficeret ad exhilaranda corda potantium. Ipsum quoque uestimentum non potuit frigus pellere aut calefacere. Si quis autem mercedes congregauerat, siue in negotiatione, seu mercenaria manu, frustra laborauit, quia omnes pecunie defluxerunt, ueluti in pertusum sacculum misse. Spiritualiter illi corda super uias suas ponunt, qui absque iudicio discretionis nichil faciunt, qui ante mentis oculos lucernam uerbi Dei semper habent. Multum autem seminat, sed parum colligit, qui in predicationis opere assidue laborat; sed minimum ex auditorum fide et operatione fructum percipit,  dum eos uerbo et exemplo scandalizatos ostendit. Comedit, et non saturatur; bibit, et non inebriatur, qui recta que nouit, non operatur. Hinc Salomon dicit: Iustus comedit, et replet animam suam, uenter autem impiorum insaturabilis. Congregatas uero mercedes in pertusum sacculum mittit, qui uirtutum opera propter ostentationem uane glorie peragit, uel qui de rapinis eleemosynam indigentibus tribuit. Operitur autem, et ex calore non fouetur, qui diuinam sapientiam, qua ornetur et a malitie frigore defendatur, accipit, sed tepide et desidiose eam exsequendo, caloris illius gratia priuatur.

»Hec dicit Dominus exercituum: Ponite corda uestra super uias uestras. Ascendite in montem, portate  lignum, et edificate domum.« Considerate  cuncta que geritis, et relicta cura uestrarum domuum, ascendite in montem Libanum, precidite ligna, et edificate domum meam. »Et acceptabilis mihi erit, et glorificabor, dicit Dominus.« Quid autem ligna tantum, non lapides iubet afferri, illud est quod Hebrei dicunt, quia post incensum templum parietes remanserant, et idcirco ligna tantum ad contignanda necessaria erant: Mystice, in montem ascendere, est altitudinem diuine contemplationis uirtutum profectibus scandere, ac testimonia Scripturarum querendo incidere, ut inde edificetur templum acceptabile Domino.

»Respexistis ad amplius, et ecce factum est minus,  et intulistis in domum, et exsufflaui illud.« Dicam  aliud, quod uobis accidit. Cum iam metendi tempus instaret, et frumenta uos in manibus tenere putaretis, messuistis uacuos culmos, et inanes stipulas sine granis congregastis. Sed et hoc quod de magnis aceruis modicum fuerat electum, cum intulissetis in domos uestras, efflaui illud, et ex mea uirtute dispersum et ad nichilum redactum est. Spiritualiter illi ad amplius respiciunt, et minora recipiunt, qui de suis operibus gloriantes, eternam mercedem sibi falso a Domino pollicentur. »Quam ob causam dicit Dominus exercituum, quia domus mea deserta est, et uos festinatis unusquisque in domum suam.« Mystice illi in domum suam deserta domo Dei festinant, qui mundanis cupiditatibus capti,  et terrenis actibus occupati, templum Dei construere negligunt.

»Propter hoc, super uos prohibiti sunt celi ne darent rorem, et terra prohibita est ne daret germen suum.« Non solum  celi pluuiam non dederunt, sed nec rorem quidem matutinum, ut arentes agri modico saltem humore temperarentur. Typice, celi sunt apostoli, rorem et pluuiam doctrine celestis, terre, id est auditorum cordibus infundentes. Prohibiti sunt celi ne darent rorem, quando perfidis Iudeis uerbum salutis spernentibus preceptum est apostolis, ut, euntes in mundum uniuersum, predicarent gentibus.

»Et uocaui siccitatem super terram, et super montes, et super triticum, et super uinum, et super  oleum, et quecunque profert humus, et super homines, et super iumenta, et super omnem laborem manuum.« uocatur siccitas primo super terram, deinde super omnia que profert humus, ad ultimum super homines et super iumenta, quia, precedente fame, profecto super homines et iumenta mors uenit, sicque idem gladius quecunque manus hominum laborauerat, consumit.

»Et audiuit Zorobabel, filius Salathiel, et iehsu, filius Iosedech, sacerdos magnus, et omnes reliquie populi uocem Domini Dei sui, et uerba Aggei prophete, sicut misit eum Dominus Deus eorum ad ipsos, et timuit populus a facie Domini.« Diligenter attendendum, quod non Zorobabel nec iehsu sacerdos timuisse dicuntur, sed populus timuit a facie Domini,  uterque enim Christum significat, qui est rex et sacerdos in duabus naturis Dei et hominis et una persona. Audientibus ergo Zorobabel et Iesu magno sacerdote uerba Domini, timuit sola multitudo, que necdum in uirum perfectum euaserat, a facie Domini, id est indignatione eius, quoniam uultus Domini super facientes mala.

»Et dixit Aggeus, nuntius Domini de nuntiis Domini, populo dicens.« Ex hoc loco quidam sumpserunt errorem, putantes Aggeum angelum natura fuisse, et quadam diuina dispensatione humanum corpus assumpsisse, propter hoc quod dicitur: Dixit Aggeus, nuntius Domini. Hoc idem et de Malachia, et de Ioanne Baptista opinantur. Sed sciendum, natura  eos homines fuisse, officio uero angelos, id est nuntios, qui populis Dei uoluntatem annuntiabant. Hic ergo propheta nuntius dicitur, id est angelus, quoniam typum gestabat Domini Saluatoris, qui et ipse magni consilii angelus dicitur. Quod autem dicit: »Nuntius Domini de nuntiis Domini,« tale est ac si diceret, propheta de prophetis. »Ego uobiscum, dicit Dominus.« Non hoc ad Zorobabel nec ad Iesum dicit, sed ad populum qui timuerat a facie Domini. Illi enim in persona Christi accipiuntur, ut dictum est, et cum eis atque in eis semper erat Dominus. Confortat ergo Dominus populum, dicens: »Ego uobiscum sum, ego ero uester adiutor.«

»Et suscitauit Dominus spiritum Zorobabel, filii Salathiel, ducis Iuda, et spiritum Iesu, filii Iosedech  sacerdotis magni, et spiritum reliquorum de omni populo.« Suscitatur spiritus Zorobabel et spiritus Iesu, ut regnum et sacerdotium edificarent templum. Suscitatur spiritus reliqui populi, id est deuotio animi et uoluntas, ut faceret que preceperat Dominus. »Et ingressi sunt, et faciebant opus in domo Domini exercituum Dei sui.« Ingressi sunt, quoniam foras exierant, id est suimet obliti erant, sicut prodigus filius, de quo dicitur quod in se reuersus est, quando decreuit ad patrem redire.



CAPUT II.

»In die uicesima et quarta mensis in sexto mense in anno secundo Darii regis.« Ceperunt edificare eodem anno, qui supra positus est, et in eodem  mense, sed non in eadem die. Supra enim unus mensis, id est primus ponitur, hic uero uicesimus quartus. Ex quo intelligimus inter primum diem, quo Dominus locutus est per Aggeum, et uicesimum quartum quo operari ceperunt, fuisse medios uiginti duos dies. Apud Hebreos uiginti due littere sunt. Per hoc ostenditur quoniam populus necesse habebat doceri et discere elementa sermonis Dei. Mystice, quandiu in hac uita sumus, quasi sub Dario uiuimus, quia caro repugnat spiritui, et spiritus carni, et in sexto mense, in quo numero perfecte Deus omnia, et in secundo anno, in quo numero constat sobolis reparatio. Necesse est ergo ut timeamus a facie Domini, et ingrediamur, et faciamus opera Domini, id est ex uirtutibus Domino in nobis templum  edificemus. uicesimus quartus dies, qui numerum duplicatum habet duodenarium, designat ex utroque populo Iudaico et gentili congregandos fideles, et spirituale templum edificaturos. Hoc quoque dicendum, quod triplicatus octonarius uiginti quatuor perficit: quia uero circumcisio, que octaua die fiebat, et spiritualis templi edificatio, in fide constat sancte Trinitatis.

»In septimo mense, uicesima prima« die »mensis, factum est uerbum Domini in manu Aggei prophete, dicens: Loquere ad Zorobabel, filium Salathiel, ducem Iuda, et Iesum, filium Iosedech, sacerdotem magnum, et ad reliquos populi, dicens.« Eodem quidem anno, quo et supra, id est secundo Darii, sed  etiam mense septimo et uicesima prima die mensis, iterum factum est uerbum Domini in manu Aggei. Mensis septimus totus festiuus erat atque solemnis. Iure itaque fit sermo Domini ad Aggeum, id est festiuum, in septimo  mense, et in uicesima prima die mensis, impletis scilicet tribus hebdomadibus, et completo mysterio Trinitatis. Ter enim septem, uiginti unum sunt.

»Quis in uobis est derelictus, qui uidit domum istam in gloria sua prima? Et quid uos uidetis hanc nunc? Nunquid non ita est quasi non sit in oculis uestris? et nunc confortare, Zorobabel, dicit Dominus, et confortare, Iesu, fili Iosedech, sacerdos magne, et confortare, omnis populus terre, dicit Dominus exercituum, et facite quoniam ego uobiscum sum,  dicit Dominus exercituum, uerbum quod placui uobiscum, cum egrederemini de terra Aegypti.« Clementissime consolatur Dominus populum, qui priorem domum in sua gloria uiderant, in cuius comparatione hec uidebatur quasi non esse. Nolite  desperare, nolite manus submittere, ego enim sum uobiscum, ego omnipotens locutus sum, cuius dixisse fecisse est, et illa implebo que uobiscum pepigi, cum uos de Aegypto eduxi. »Et Spiritus meus,« id est diuinitas maiestatis mee, siue Spiritus sanctus, cuius est omnis consolatio, unde et paracletus appellatur, »erit in medio uestrum.« Est autem hic tota commemorata Trinitas. Pater est qui dicit: Ego sum uobiscum: Filius, uerbum quod placui uobiscum; Spiritus sanctus: Et spiritus   meus erit in medio uestrum. »Nolite timere, quia hec dicit Dominus exercituum: Adhuc unum modicum est, et ego commouebo celum et terram et mare et aridam, et mouebo omnes gentes.« Quando primum in monte Sina Testamentum dabatur, moui celum, quando uobis de celo locutus sum, moui terram, quando meam presentiam caligo et tenebre et turbo cernebant, et ut Psalmista ait: »Deus: cum egredereris in conspectu populi tui,« et reliqua, moui mare Rubrum, quando diuisi illud, et uiam prebui populo transeunti. Moui et aridam, quando circumduxi populum quadraginta annis per uiam inuiam et incultam atque aridam solitudinem. Ego itaque qui tunc illa feci, adhuc mouebo ipsa elementa, quod utique factum est in aduentu Domini.  Nam tempore passionis illius, motum est celum, quando sol obscuratus est, et tenebre facte sunt ab hora sexta usque ad horam nonam; terra mota est cum saxa finderentur, sepulcra patescerent, ipsa quoque terra tremeret, motum est mare presentis seculi, flatibus demonum in seditionem concitatum, quando et draco interfectus est, id est diabolus superatus, qui cubabat in mari huius seculi. Mouit et aridam, squalida et infructuosa corda gentilium. Omni ergo uniuersitate commota, mote sunt omnes gentes predicantibus apostolis, quoniam in omnem terram exiuit sonus eorum. »Et ueniet desideratus cunctis gentibus, et implebo domum istam gloria, dicit Dominus exercituum.« Manifestum est aduentum  Christi prenuntiari, qui desiderabatur et exspectabatur, ut redimeret gentes, de quo Apostolus: »In quem desiderant angeli prospicere.« Postquam ergo ille uenit, impleta est gloria domus Domini, id est Ecclesia, que est domus Dei de uiuis lapidibus edificata. Si enim gloriosa fuit domus, que edificata est a seruo, quantum distat seruus a Domino, tanto melior est domus, cui preest Dominus, ab illa cui prefuit seruus.

»Meum est argentum, et meum est aurum, dicit Dominus exercituum. Magna erit gloria domus istius nouissime plus quam prime, dicit Dominus exercituum.« Ac si diceret: Nolite dubitare quod possim implere quod promitto. Ego enim sum qui condidi omnia, in manu mea est argentum et aurum atque  omnes opes, ego omnia que necessaria sunt in edificando uel ornando templum dabo. Iuxta sensum mysticum, aurum est sensus et intellectus spiritualis, qui in Scripturis latet, de quo Salomon ait: »Thesaurus desiderabilis requiescit in ore sapientis.« Argentum uero clara eloquia Scripturarum, unde Psalmista: »Eloquia Domini eloquia casta, argentum,« et reliqua. His metallis ornatur Ecclesia, et fit illustrior quam quondam fuerit Synagoga. »Et in loco isto dabo pacem, dicit Dominus exercituum.« Quia ad domum inclytam edificandam nichil magis scimus prodesse quam pacem, ideo ipsam repromittit. Illa enim concessa, facilius cetera bona sequentur. Sed allegorico sensu dat Dominus pacem in Ecclesia presenti, compressis maligni hostis insidiis,  et mitigatis uitiorum bellis, in futuro uero dabit pacem ueram et eternam.

»In uicesima et quarta noni mensis in anno secundo Darii regis, factum est uerbum Domini ad Aggeum prophetam, dicens: Hec dicit Dominus exercituum: Interroga sacerdotes legem, dicens: Si tulerit homo carnem sanctificatam in ora uestimenti sui, et tetigerit de summitate eius panem aut pulmentum, aut uinum, aut oleum, aut omnem cibum, nunquid sanctificabitur?« Notandum quod supra semper dictum est: Factum est uerbum Domini in manu Aggei,« hic uero: »Factum est uerbum Domini ad Aggeum.« Supra enim quia munda habebat opera, sed in corde nondum plenam perceperat sapientiam, et erant inter eos qui nolebant edificare templum Domino,  ideo in manu eius factum dicitur uerbum Domini. Nunc quia fundamenta iam templi iacta sunt, et iam populus cum principibus facit opera templi Domini, propterea ad Aggeum fit sermo Domini. Nono autem mense fit sermo, quia de immunditia populi peccatoris locuturus est. Nunquam enim nonus numerus in bonam partem ponitur in Scripturis diuinis. Sed quoniam adhuc dabatur eis tempus agende penitentie, ideo uicesima quarta die eiusdem mensis fit sermo Domini ad prophetam, in quo numero duplicatur duodenarius, ubique sacratus numerus. »Interroga sacerdotes legem.« Eorum enim est scire legem, et ipsi interrogati debent respondere de lege. Interrogat ergo eos Aggeus propheta ex persona  Domini, dicens: »Si tulerit homo carnem sanctificatam.« Caro sanctificata dicebatur, caro hostie, que immolabatur in altari, licet inter ipsas sanctificatas carnes esset magna diuersitas, quod in Leuitico pleniter dicitur. Immundus autem in anima dicebatur, qui mortuum tangebat. Quandiu enim anima in corpore est, non est immundum humanum corpus, qui habet animam ad imaginem et similitudinem Dei factam. Statim uero ut anima corpus deseruerit, efficitur corpus immundum, utpote terrenum et ex carnis uoluptate concretum. Hoc dicimus quantum ad naturam; ceterum sanctorum corpora, quorum mors est pretiosa, sancta sunt ex merito inhabitatricis sancte anime. Interrogat uero propheta, si homo quicunque tulerit carnem sanctificatam, et ligauerit  eam in summitate uestimenti sui, et ipsa summitas uestimenti tetigerit panem, aut quemlibet alium cibum, nunquid poterit sanctificari tactu uestimenti, in quo sancta caro ligata est? »Respondentes autem sacerdotes, dixerunt: Non.« Rursum ponitur alia questio, et interrogat propheta.

»Et dixit Aggeus, si tetigerit pollutus in anima,« hoc est qui contactu mortui hominis immundus factus est. »Ex omnibus bonis nunquid contaminabitur? et responderunt sacerdotes, et dixerunt: »Contaminabitur.« Et respondit Aggeus, et dixit: »Sic populus iste, et sic gens ista ante faciem meam, dicit Dominus, et sic omne opus manuum eorum, et omniaque obtulerunt ibi, contaminata erunt.« De priori interrogatione tacens propheta, de secunda  respondet, ostendens cur ista proposuerit. Qui enim immundus est in anima, et morticinum tetigerit, omne quod tetigerit uel obtulerit, immundum erit. Est autem sensus: O popule, qui altari tantum structo, et adhuc domo mea diruta hostias offers in altari, et putas te his carnibus sanctificari, scito non tantum te sanctificari ex hostiis quas in templo meo diruto offers, quam contaminari omnia que agis, propter hoc quod negligis domum meam, et tuas domus diligenter exstruis.

»Et nunc, ponite corda uestra a die hac et supra, antequam poneretur lapis super lapidem in templo Domini, cum accederetis ad aceruum uiginti modiorum, et fierent decem, intraretis ad torcular, ut exprimeretis quinquaginta lagenas, et fiebant uiginti.«  O popule Isrel. respice ad preteritos dies, et ab hac uicesima quarta die noni mensis secundi anni Darii, quidquid retro gestum est, considera, et perpende quanta retro sustinueris, cum nondum edificaretur templum, et quanta tibi euenerint prospera ex quo cepit construi. Que uero sint illa, ipse specialiter enumerat. Antequam cepissetis edificare templum Domini, et accederetis ad aceruum hordei uel frumenti, in quo putabatis uos posse habere uiginti modios, uix mediam partem inueniebatis. Pari modo cum ueniretis ad torcular, et quinquaginta amphoras uos exinde habituros estimaretis, uIX uiginti amphoras reperiebatis. Cur hec euenerint, ostendit.

»Percussi, uos uento urente et aurugine et grandine,  omnia opera manuum uestrarum, et non fuit in uobis qui reuerteretur ad me, dicit Dominus.« Est autem uitium frugum ab aureo colore dictum. Hec, inquit, feci, ut saltem afflicti ad me rediretis, sed nec sit fuit ex uobis qui ad me reuerteretur. Ergo quandiu templum Domini destructum fuit, et eius edificatio differebatur, omnia eis euenere contraria. At postquam templum reedificare ceperunt, prospera fluxerunt omnia. Ex quo datur intelligi, frustra quemlibet Domino offerre munera, et eleemosynis uel oblationibus uelle Deum placare, quandiu non exstruit in se templum Domino. Prius enim semetipsum debet aliquis facere templum Dei proficiendo; et sic in altare fidei accepta Deo dona ualebit offerre.

 »Ponite corda uestra ex die ista et in futurum a die uicesima et quarta noni mensis, a die qua fundamenta iacta sunt templi Domini, ponite super cor uestrum. Nunquid iam semen in germine est, et adhuc uinea et ficus et malogranatum et lignum oliue non floruit?« Nonus mensis apud nos est Nouember, qui a Martio annum incipimus; apud Hebreos autem, quorum primus, mensis est, Nisan, id est Aprilis, December nonus habetur, quo mense semina latent in terra, nec potest coniectari utrum sterilitas an fecunditas sequatur. Quia ergo nonus mensis erat, interrogat propheta: »Nunquid iam semen in germine est?« uel, ut alia translatio apertius dicit, in folliculo, hoc est in testa frumenti. Aut nunquid et ficus ceteraque dederunt florem, ut ex flore  ubertas possit agnosci? Ast ergo non alia quam florum coniectura, sed prophetico spiritu predico uobis futuram rerum omnium copiam, quia cepistis edificare templum Domini. Mystice uicesima quarta dies noni mensis finem designat malorum operum. Nonus enim numerus, ut supra dictum est, semper in malo ponitur, quoniam deest illi unitas, que adiecta implet denariam perfectionem. Qui uero mala in se finiens, quasi in fine noni mensis domum Domini edificare  ceperit, abundauit fructibus uinee, ficus, et oliue, id est replebitur gratia et benedictione Patris et Filii et Spiritus sancti, spiritualem letitiam, refectionem, atque illuminationem sancte Trinitatis  consecutus. Sed hec, id est uinea, ficus et oliua, ibi inuenientur, ubi fuerat malogranatum, dicta sic arbor, quoniam pomum eius multitudine granorum plenum est, in compositis membranulis diuersas habens mansiunculas, que uno puniceo cortice continentur, unde et malum Punicum dicitur, et ideo designat innumeram sanctorum populorum multitudinem sub unius fidei societate, quasi intra unius corticis gremium adunatam. »Et die ista benedicam.« »Et factum est uerbum Domini secundo ad Aggeum in uicesimo et quarto mensis, dicens.« Notandum diligentissime quod factus dicitur sermo Domini secundo, in eadem die qua et superius, id est uicesima quarta, non tamen nominatur nonus mensis, quoniam de aduentu Christi et regno eius omnia prospera et gaudii plena dicturus est propheta. Neque  etiam dicit: »In manu Aggei,« sicut primo; nec »Ad Aggeum prophetam,« sicut in quarta uisione, sed tamen, »Ad Aggeum,« id est ad festa celebrantem, qui iam non prenuntiat uenturum, sed uenientem demonstrat ut uideat.

»Loquere ad Zorobabel, ducem Iuda.« Ad solum Zorobabel iubetur propheta loqui, qui typum Christi gerebat, quia typicum est quod dicitur, et ad mundi pertinet consummationem. Que sint illa, consequenter ostenditur in ordine historie: »Ego mouebo celum pariter et terram.« Soli Zorobabel, quem diximus gestare personam Christi, secundum assumptum hominem dicuntur que futura sunt. Mouebo  celum et terram, id est mutabo in melius, ut sit celum nouum et terra noua. Sic enim preterit  figura huius mundi manente substantia. Deinde sequitur:

»Et subuertam solium regnorum, et conteram fortitudinem regni gentium,« id est destruam omnem principatum et potestatem et uirtutem, siue contrarias fortitudines nequitie spiritualis, ut regni eorum destructio prosit non solum gentibus, uerum etiam regibus qui eis imperabant. »Et subuertam quadrigam et ascensorem eius, et descendent equi et ascensores eorum,« id est omne studium belligerandi, quo sublato sequitur pax. Hoc in Christo impletum Zacarias propheta manifeste ostendit, dicens de Christo: »Ecce rex tuus uenit tibi mansuetus, ipse pauper, ascendens super pullum asine;« statimque subiunxit: »Et disperdet currum de Ephraim, et  equum de Hierusalem.« Consurget »uir in gladio fratris sui.« Apostolus dicit: »Galeam salutis assumite, et gladium spiritus, quod est uerbum Dei.« Gladius est igitur sermo doctrine celestis, resecans et concidens omnia peruersa dogmata. Hoc gladio separantur uir a fratre, filius a patre, filia a matre, nurus a socru, et inimici hominis domestici eius.

»In die illa dicit Dominus exercituum, Assumam te, Zorobabel, fili, Salathiel serue meus, dicit Dominus, et ponam te quasi signaculum, quia te elegi, dicit Dominus exercituum.« Supra dictum est, Zorobabel typum tenere Christi. Seruum eum uocat Pater, propter assumptam formam serui. Et Apostolus de eodem: Quia cum Deus Pater Filio subiecerit omnia,  tunc ipse Filius subiectus erit ei, qui sibi subiecit omnia. In subiectis enim ei omnibus uidebitur et ipse subiectus. Cum ergo hoc fuerit impletum, assumet eum Deus Pater, et ponet eum quasi signaculum in manu sua. Ipse est enim imago Dei inuisibilis et forma substantie eius. Hinc ipse Filius de se dicit: Hunc enim Pater signauit Deus. Ea quippe signamus, que singulariter dilecta, salua esse uolumus. Hunc ergo Pater signauit specialiter, hoc est elegit et singulari gratia donauit, secundum humanitatem, ut sicut erat uerus homo, uerus esset et Deus. Hoc signaculo siue annulo signat, quicunque in eum credit, et per bona opera illi placere contendit. Amen.



IN ZACHARIAM PROPHETAM.


 Zacarias, filius Barachie, filius Addo, pene ultimus duodecim prophetarum, synchronos,  fuit Aggei, prophete. Simul enim sub Dario secundo eius regni anno prophetauerunt. Sed Zacarias in mense octau, qui est apud Hebreos Nouember, Aggeus uero sexto mense, qui nichilominus apud illos habetur September, prima die mensis prophetare cepit, ac propterea decimus ille iure loco, iste uero undecimus constitutus est. Hic autem Darius filius fuit Hydaspis, quarto loco post Cyrum Persis et Medis imperans. Siquidem Cyrus Chaldeorum destruxit imperium, et in Medos et Persas transtulit. Hic primo anno regni sui, secundum quod Isaias predixerat, quinquaginta ferme millia captiuorum de Babylone remisit in Iudeam.  uasa quoque templi Domini, que Nabuchodonosor tulerat, reddidit, et templum reedificari iussit in Hierusalem, sub Zorobabel et Iesu sacerdote magno. Hunc Cyrum Thomyris, regina Massagetarum, interfecit, eiusque caput in utrem plenum sanguine proiecit, dicens: Bibe sanguinem, quem semper sitisti! Huic successit in regnum Filius eius Cambyses, cui successerunt duo fratres magi: quibus interfectis, Darius iste Hydaspis filius, rex Persarum constitutus est. Cuius secundo anno Zacarias exorsus est prophetare. Itaque a primo anno Cyri regis usque ad secundum annum Darii, computantur anni quadraginta, in quibus altare tantum exstructum fuerat, et iacta templi fundamenta, uicinis nationibus ex precepto Cambyse regis eos prohibentibus, ne  templum uel ciuitatem edificarent.




CAPUT PRIMUM.

»In mense octauo in anno secundo Darii regis factum est uerbum Domini ad Zacariam filium Barachie filium Addo, prophetam.« Nota quod et Barachie et Addo filius dicatur Zacarias. Constat autem hunc Addo illum esse qui  missus ad Hieroboam regem pessimum, quando et altare dirutum est, et manus regis aruit, rursusque, orante uiro Dei, restituta est. Iuxta sensum allegoricum octauus mensis, qui est apud Hebreos Nouember, initium est hiemis, et nullam habet solemnitatem. Quia enim populus adhuc non perfecte de captiuitate reductus erat, necdumque edificatum  erat templum Dei, idcirco propheta in mense qui nullam habet solemnitatem, nullam letitiam, dicitur prophetasse. uerumtamen recordabantur Domini, et habebant memoriam prioris templi et religionis, quod ostendit Zacarias, qui interpretatur memoria Domini. Ideo digni erant benedictione Domini, quod est Barachias, qui benedictio Domini interpretatur, habentes testimonium deuotionis sue, ipsum, cui nuda et aperta sunt omnia Domini, quod demonstratur in Addo, qui testimonium Domini interpretatur.  Sed et omnis qui studet memor esse Domini, recte filius dicitur Barachie, id est benedictionis Domini. Et filius Addo, id est testimonii Domini, quoniam qui Christum confessus fuerit coram hominibus, confitebitur eum ipse coram Deo Patre, qui est in celis.

»Iratus est Dominus super patres uestros iracundia magna, et dices ad eos: Hec dicit Dominus Deus exercituum: Conuertimini ad me, ait Dominus exercituum, et conuertar ad uos, dicit Dominus exercituum, ne sitis sicut patres uestri, ad quos clamabant prophete priores, dicentes.« Quod iratus dicitur, non est putandum quod in eum ulla mentis perturbatio cadat, sed per hoc innuitur dignos esse ira atque uindicta eos quibus hoc dicitur. Nec iratus  ulciscitur, qui ad hoc corripit ut emendet. Unde et sequitur, »Conuertimini.« Nam si iratus est, cur eos monet ut conuertantur? Precepit ergo eis qui de Babylone redierant, ut conuertantur, ne sustineant filii quod sustinuerant patres. Dominus autem exercituum, quod Hebraice dicitur sabaoth, uocatur quod sub se habet celestis militie exercitus. Tam autem Aggeus quam et Zacarias frequentissime Dominum exercituum appellant, ut eis darent fiduciam, qui contra regis Persarum imperium, et contra Cyrum frementes, templum Domini edificabant. »Hec dicit Dominus exercituum: Conuertimini de uiis uestris malis, et de cogitationibus uestris pessimis, et non audierunt neque attenderunt ad me, dicit Dominus. Patres uestri ubi sunt et prophete?  nunquid in sempiternum uiuent? uerumtamen uerba mea et legitima mea que mandaui seruis meis prophetis, nunquid non comprehenderunt patres uestros? Et conuersi sunt, et dixerunt: Sicut cogitauit Dominus exercituum facere nobis secundum uias nostras et secundum adinuentiones nostras, fecit nobis.« Hec ex superiori pendent capitulo, ubi dicitur: »Ne sitis sicut patres uestri, ad quos clamabant prophete priores, dicentes: Hec dicit Dominus exercituum: Conuertimini a uiis uestris,« etc. Ergo non Zacarias hoc ex sua persona dicit, sed ex precedentium prophetarum, qui clamabant ex uoce Domini, dicentes: »Conuertimini,« etc. Hoc clamauit Isaias, Osee, Ieremias, ceterique per ordinem, ut a malis operibus conuerterentur et pessimis cogitationibus,  sed indurati quasi desperantes non audierunt; iuxta quod et sanctus Daniel idipsum confitetur, orans Dominum pro liberatione populi sui.

»In die uicesima quarta undecimi mensis Sabat, in anno secundo Darii regis, factum est uerbum Domini ad Zacariam filium Barachie, filium Addo, prophetam.« Mensis undecimus Sabat apud nos Februarius dicitur. Interpretatur autem Sabat uirga propter austeritatem et rigorem hiemalis temporis.  uicesima quarta die, quando iam luna sublustris est et prope deficiens. Quia igitur propheta Zacarias populo adhuc ex maiori parte apud Assyrios exsulanti loquebatur, recte in secundo anno et undecimo mense atque in uicesima quarta die mensis, iam deficiente luna, et tenebrarum horrore crescente, dicitur uaticinari ea que sequuntur.

»uidi per noctem, et ecce uir ascendens super equum rufum, et ipse stabat inter myrteta que erant in profundo, et post eum equi rufi, uarii et albi.« Per noctem se uidisse dicit, non in die, sicut Moyses, cum loquebatur Deus facie ad faciem, et sicut Isaias qui dicit: »uidi Dominum sedentem super solium excelsum,« quia adhuc populus in angustia seruitutis quasi nocte tenebatur, et idcirco propheta ea  que pro eis uidet, in nocte se uidisse dicit. Spiritualiter nox in qua cernitur uisio, obscuritatem designat mystice uisionis. Hinc Psalmista, »Posuit  tenebras latibulum suum. »Et ecce uir ascendens super equum rufum et ipse stabat inter myrteta que erant in profundo.« Equi ascensorem rufi Hebrei ad litteram Michelem archangelum intelligunt. Rufus erat, quoniam ipse est ultor iniquitatum illius populi, cui specialiter preest. »Myrteta que erant in profundo,« prophetas dicunt et sanctos, qui in medio captiui populi uersabantur. »Equi uero rufi, uarii, et albi,« qui uirum, id est Michelem sequebantur, designant regna, siue angelos qui regnis ipsis president, tamen ordine permutato. Et albi quidem designant Medos et Persas,  qui benigni fuerunt erga Iudeos, et sub ipsis dimissa captiuitas, et templum instauratum est. Equi uarii, Macedones, quorum alii pii erga Iudeos exstiterunt, alii persecutores eorum fuerunt. Equi rufi regnum significant Romanorum, crudele et sanguinarium, quod subuertit templum et gentem deleuit. Quidam eo ordine quo hic dicuntur, quatuor simul regna intelligunt: et equum quidem rufum, super quem uir sedebat, atque equos rufos qui eum sequebantur, dicunt Assyrios et Chaldeos, sanguinarios et crudeles, quorum Assyrii decem tribus sub Salmanasar duxere captiuas, Chaldei uero duas tribus sub Nabuchodonosor incensa Hierusalem, temploque subuerso. Tertium et quartum uarios et albos, Medos putant et Persas, quorum alii clementes fuerunt,  ut Cyrus et Darius atque Assuerus, alii crudeles, ut Cambyses.

»Et dixi, Quid sunt isti, Domine mi? et dixit ad me angelus qui loquebatur in me: Ego ostendam tibi quid sint hec. Et respondit uir qui stabat inter myrteta, et dixit.« Equos uidens diuersi coloris, interrogat quid sint. Sciebat enim in equorum specie aliud designari. Tunc angelus qui in eo loquebatur, promisit se dicturum. Sed illo reticente, uir qui stabat inter myrteta, quod ille interrogauerat, exposuit: »Isti sunt quos misit Dominus ut perambulent terram,« et sue eam subiiciant potestati.

»Et responderunt angelo Domini, qui stabat inter myrteta.« Deinde angeli qui regnis singulis presidebant,  non ad alium ueniunt nisi ad uirum qui stabat inter myrteta, siue ad angelum. »Et dixerunt: Perambulauimus terram, et ecce omnis terra habitatur et quiescit.« Ac si diceret: Omnia regna tua sunt et pacata, nec ulla premuntur angustia.

»Et respondit angelus Domini, et dixit: Domine exercituum, usquequo tu non misereberis Hierusalem et urbium Iuda, quibus iratus es? Iste iam septuagesimus annus est.« Ex qua responsione ille angelus qui interpellabat pro Isrel, occasione accepta deprecandi Dominum pro populo, dixit: O Domine, cum omnis terra secura habitetur, cur non misereris Hierusalem et urbium Iuda, maxime cum secundum tua promissa tempus captiuitatis expletum sit?

 »Et respondit Dominus angelo, qui loquebatur in me, uerba bona,« de futurorum promissione; »uerba consolatoria,« de presentium necessitate. Hoc iuxta litteram. Allegorice, uir qui ascendit super equum rufum, Dominus et Saluator est. Equus rufus mortalitatem nostre carnis designat, quam pro nobis assumpsit, cui per Isaiam dicitur: »Quare rubrum est indumentum tuum?« Notandum uero quod qui hic in equo rufo sedere describitur, in Apocalypsi Ioannis in ueste candida super equum candidum sedens apparuit. Qui enim rufus exstitit in passione, candidus fuit in resurrectione. Hinc Ecclesia in Canticis canticorum dicit, »Dilectus meus candidus et rubicundus.« Myrteta que erant in profundo, inter que uir stare describitur, angelice  potestates, que ei etiam in carne posito assistebant eique ministrabant. Per equos rufos, uarios et albos, apostolos et apostolicos uiros debemus accipere, qui totum orbem predicando peragrauerunt. Quorum alii rufi, quia martyrio coronati: alii uarii, quoniam doctrina et opere ac diuersa signorum uarietate distincti: alii albi, quia uirginitatis candore et integritate fidei, ac mundi cordis puritate preclari. Hi missi sunt a Domino, ut totum mundum euangelica predicatione complerent. Unde et ad Iob Dominus dicit, »Nunquid mittes fulgura, et ibunt, et reuertentia dicent tibi, Adsumus?« Stabat uir inter myrteta, uel ut alia translatio dicit, inter montes, id est Christus discernebat inter utriusque uocationis populos, saluandorum et damnandorum. Unde  Apostolus: »Christi bonus odor sumus Deo in his qui pereunt, et in his qui salui fiunt.« Quod uero angelus rogat ut misereatur Deus populo, quia iam septuagesimus annus erat, significat quia Ierusalem, id est Ecclesia nequaquam perfectam consequetur libertatem, priusquam uerum sabbatum, id est requies impleatur, quod septuagesimus annus designat, qui numerus denario per septenarium multiplicato perficitur; que pax in presenti inchoat, cum a bellis uitiorum quiescimus: perficietur autem in futuro, cum ad uisionem Creatoris peruenerimus.

»Et dixit ad me angelus qui loquebatur in me: Clama dicens: Hec dicit Dominus exercituum: Zelatus sum Hierusalem et Sion zelo magno, et ira  magna ego irascor super gentes opulentas, quia ego iratus sum parum, ipsi uero adiuuerunt in malum.« Que fuerunt uerba bona et consolatoria, que Dominus supra respondit, hic iubetur propheta clamare, Zelatus sum Hierusalem non paruo, sed magno zelo. Zelus hic pro furore et indignatione accipitur. Et quia magna peccata commiserat Ierusalem et Sion, quia unum sunt, ideo magnam iram Dei incurrerant. Sed nunc  irascar ira magna super gentes opulentas, que in longa pace quiescunt, et bonis affluunt omnibus, quas supra equi rufi, uarii, et albi designabant. Causam quoque tante ire exponit, dicens: »Quia ego iratus sum parum, illi uero adiuuerunt in malum.« Deus enim tradidit Iudeos gentibus ad corripiendum, quasi filium pedagogo,  illi nullam eis fecerunt misericordiam, sed omni in eos crudelitate seuierunt.

»Propterea hec dicit Dominus: Reuertar ad Hierusalem in misericordiis, et domus mea edificabitur in ea, ait Dominus exercituum.« Sub Zorobabel et Iesu. »Et perpendiculum,« id est linea cementariorum, »extendetur super Hierusalem.« Spiritualiter Hierusalem est Ecclesia, pacem et concordiam uidens; ipsa est et Sion, quod in speculam uertitur, nec humilia uel terrena, sed celestia contemplans. Que si peccauerit, uel si ea caritas refrixerit, tradi eam Dominus persecutoribus ad purgandum, uelut aurum aut argentum in conflatorio. Aduersarii uero, quibus ad probandum tradita est, addunt in malum, quia pro disciplina utuntur crudelitate.  Unde illis iram minatur, Ecclesie autem sue pacem et misericordiam repromittit, et perpendiculum siue funiculum dicit extendendum in ea, id est mensuras et ordines singulorum qui sunt in Ecclesia, suis locis et temporibus pro meritorum qualitatibus distribuit.

»Adhuc clama dicens: Hec dicit Dominus exercituum. Adhuc affluent ciuitates mee bonis, et consolabitur adhuc Dominus Sion, et eliget adhuc Hierusalem.« Iubetur propheta clamare non strepitu uocis, sed intentione mentis. Ciuitates, inquit, mee, quas nunc uidetis igne Chaldeorum exustas, adhuc abundabunt omnibus bonis, ut presenti felicitate preterita miseria consolentur. Sed et mystice promittuntur  Ecclesie bona illa, de quibus Psalmista dicit: »Credo uidere bona Domini in terra uiuentium.«

»Et leuaui oculos meos et uidi, et ecce quatuor cornua. Et dixi ad angelum qui loquebatur in me. Quid sunt hec? Et dixit ad me. Hec sunt cornua que uentilauerunt Iudam et Isrel et Hierusalem.« Quatuor cornua, que uentilauerunt Iudam et Isrel et Hierusalem, quatuor gentes esse ipse Dominus exponit, dicens: »Hec sunt cornua,« etc. Daniel queque sub figura leene et pardi, ursi et alterius bestie, quam nominatim non exprimit, manifeste quatuor regna describit, id est Babyloniorum, Medorum, ac Persarum, quorum unum fuit regnum Macedonum,  Romanorum. Cornua autem regni potentiam significare, usitatissimum est in sancta Scriptura, ut illud, »Sublimabit cornu Christi sui.« Item, »Erexit cornu salutis nobis.« Hec uero uentilauerunt siue disperserunt Iudam, etc. Multa enim mala ab his nationibus Iudei passi sunt, maxime ab Antiocho, cognomento Epiphane, id est super apparente, quoniam deum se uoluit appellari. Ad ultimum Romani tanta eos clade uastauerant, ut pene per singulos uiros eos disperderent, adeo ut nemo eorum leuaret caput, graui malorum pondere pressus.

»Et ostendit mihi Dominus quatuor fabros, et dixi: Quid isti ueniunt facere? Qui ait dicens: Hec sunt cornua que uentilauerunt Iudam per singulos uiros, et nemo eorum leuauit caput suum, et uenerunt  isti deterere ea, ut deiiciant cornua gentium, que leuauerunt cornu super terram Iuda, ut dispergerenteam.« Quid sint fabri, et quid ueniant facere, ipse Dominus exponit, quos non ipse propheta uidit, sed ei Dominus ostendit, hos fabros intelligimus angelos obedientes precepto Dei, et ad hoc uenientes, ut quod gentes destruxerant, isti edificarent. Angeli uero uenerunt deterere ea, id est obtundere cornua et hebetare, ne possint amplius uentilare Iudam. Quidam codices habent, »deterrere ea,« id est in pauorem mittere cornua, ut, deposita crudelitate, Christo colla submittant. Et hoc attendendum quod singulariter dicit »Leuauerunt cornu,« cum quatuor dixerit cornua, quia licet reges quatuor regnorum non simul regnauerint, sed sibi uicissim  successerint, unum tamen cornu leuauerunt contra populum Dei. Sane quod supra dixit propheta, leuasse se oculos ut uideret que ei ostendebantur, indicat spiritualiter que dicuntur intelligenda, iuxta quod Dominus in Euangelio: »Leuate oculos uestros,« et uidete quis creauit hec. Cornua quatuor, nequitie sunt spirituales, et contrarie fortitudines, que contra Ecclesiam cornu grauissime persecutionis leuant. De quibus Apostolus, »Non est  nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum,« etc. Hec cornua quatuor sub bestiarum nominibus Psalmista describit, ita sanctum uirum alloquens: »Super aspidem et basiliscum ambulabis, et conculcabis leonem et draconem.«  Diabolus enim dum contra electos seuit, aspis est, quoniam occulte percutit: basiliscus, quoniam aliquando aperta uenena inuidie diffundit: leo, quoniam persequitur innocentes: draco, quoniam quos potest impia uoracitate deglutit. Possunt per quatuor cornua, quatuor animi perturbationes intelligi, due ab opinatis bonis, et due ab opinatis malis, gaudium scilicet et spes, metus et dolor. Contra quas passiones sunt quatuor uirtutes boni artifices, prudentia, iustitia, fortitudo, temperantia. Hi fabri boni reedificant, quidquid illa cornua destruunt. Sed et sancti, qui has uirtutes possident, fabri spirituales sunt. Apostolus enim de se dicit, »Ut sapiens architectus fundamentum posui,« et  ipse Dominus creator omnium, filius fabri dictus est.



CAPUT II.

»Et leuaui oculos meos, et uidi, et ecce uir et in manu eius funiculus mensorum et dixi: Quo tu uadis? et dixit ad me: Ut metiar Hierusalem, et uideam quanta sit latitudo eius, et quanta longitudo eius.« Semper Scriptura prophetica post tristia leta subiungit. Nam qui prius leuauit oculos ut uideret tristia in cornibus, nunc iterum leuat oculos, ut uideat uirum metientem Hierusalem. Hic est ille uir, de quo scriptum est: »Ecce uir oriens nomen eius;« et in Ezechielis libro describitur. Habens funiculum et calamum in manu, ut metiretur ciuitatem Dei Hierusalem, cuius artifex et conditor est Deus. Hec  est sancta Ecclesia mater sanctorum, que edificari cepit in passione, et in resurrectione Domini, et quotidie edificatur ut crescat in augmentum fidei. Qui habet funiculum et calamum mensure, quoniam ipse dispensat mensuras et merita singulorum. uidet etiam quanta sit latitudo caritatis in singulis, quanta longitudo spei et longanimitatis.

»Et ecce angelus qui loquebatur in me, egrediebatur, et alius angelus egrediebatur in occursum eius, et dixit ad eum. Curre, loquere ad puerum istum, dicens: Absque muro habitabitur Hierusalem pre multitudine hominum et iumentorum in medio eius.« Angelum qui loquebatur in propheta, Hebrei Michelem ad litteram intelligunt, ut supra dictum est: angelum qui uenit in occursum eius, Gabrielem autumant,  qui letabundus dicit illi, ut currat et loquatur prophete, quantam rerum omnium abundantiam habitura sit Hierusalem, que tunc uidebatur ad cineres usque destructa, quodque absque muro futura sit pre multitudine hominum et iumentorum, et pacis multitudine. Quare autem absque muro, paulo post ostendit, dicens:

»Et ego ero eis, ait Dominus, murus ignis in circuitu; et in gloria ero in medio eius.« Hec et de Ecclesia spiritualiter dici possunt, que est ciuitas Dei, de qua Psalmista, »Gloriosa dicta sunt de te, ciuitas Dei.« Hec absque muro habitatur, non indigens mortali presidio, quoniam Dominus murus est ignis in circuitu eius, et ipse in medio eius est in gloria. Hec ciuitas habet homines, habet et iumenta,  id est utrumque populum. Nam per homines plebs Iudaica designatur, qui in lege conuersabantur, et quasi ratione utebantur habentes notitiam Dei. Gentiles uero qui Deum ignorabant, merito iumenta uocantur. Nonnulli per homines, prudentes quosque et eruditos intelligunt: iumenta uero, simplices qui sunt in Ecclesia, de quibus Psalmista, »Homines et iumenta saluabis, Domine.« Dominus ergo murus ignis est in circuitu Ecclesie, ut eam caritatis igne calefaciat, et Spiritu feruentem faciat, et ipse est in medio eius gloria, sua illam presentia glorificans, qui in circuitu ab aduersariis quasi murus ignis eam defendit. »O, o fugite de terra aquilonis, dicit Dominus, quoniam in quatuor  uentis celi dispersi uos, dicit Dominus. O Sion, fuge que habitas apud filiam Babylonis.« Assyrii et Chaldei qui populum Dei captiuauerant, in aquilonali climate sunt, et Ieremias propheta cum describeret ollam succensam a facie aquilonis, statim subiunxit: Ab aquilone pandetur malum super uniuersam terre faciem. Hortatur ergo propheta, et non semel, sed crebrius monet, clamans ut fugiant de terra aquilonis, ubi ex magna parte adhuc remanserant, et redeant ad sedes proprias. Spiritualiter precipitur nobis, ut qui habitauimus in aquilone, uento frigidissimo, hoc est qui in tempore infidelitatis fuimus, non habentes feruorem diuini caloris, quique in confusione uitiorum uersati sumus, ut fugiamus ad Sion, id est Ecclesiam Domini, et relinquentes  terrena et humilia, ad celsitudinem contemplationis conscendamus, et in sublimitate spiritualium dogmatum consistamus.

»Quia hec dicit Dominus exercituum, post gloriam misit me ad gentes, que exspoliauerunt uos.« uox Domini est saluatoris, et dicit se a Deo Patre missum, non per id quod omnipotens est et equalis Patri, sed per id quod homo est, minor Patre. Unde et post gloriam se missum dicit, quam habuit cum apud Patrem esset, licet nunquam deseruerit Patrem. Hinc ipse Patri dicit. »Glorifica me, tu Pater, claritate quam habui priusquam mundus esset apud te.« Et Apostolus.: Qui cum in forma Dei esset, non rapinam arbitratus est ut esset equalis Deo. Missus est ergo Dei Filius post gloriam diuine maiestatis  ad gentes, que spoliauerunt populum Dei, ut essent eis prede, a quibus ante fuerant predati. »Qui enim tetigerit uos, tangit pupillam oculi mei.« Tactum pro uexatione et iniuria debemus accipere, iuxta illud. »Nolite tangere christos meos.« Sancti enim quasi oculi sunt Dei, quibus dicitur. »uos lux estis mundi.« Quos qui ledit, sic est quasi pupillam Dei tangat, et clara luce uelit illum priuare.

»Quia ecce ego leuo manum meam super eos, et erunt prede his qui seruiebant sibi, et cognoscetis quia Dominus exercituum misit me.« Et leuauit Dominus manum suam tunc, ut percuteret gentes, et reduceret in Sion populum suum. Leuat quotidie potentiam, ut populum suum  reuocet per penitentiam in Ecclesiam, percussis  aduersariis, id est spiritualibus hostibus, qui illum impugnare non cessant.

»Lauda et letare, filia Sion, quia ecce ego uenio et habitabo in medio tui, dicit Dominus. Et applicabuntur gentes multe ad Dominum in die illa, et erunt mihi in populum, et habitabo in medio tui, et scies quia Dominus exercituum misit me ad te. Et possidebit Dominus Iudam partem suam in terra sanctificata, et eliget adhuc Hierusalem.« Adhuc ipse Dominus loquitur, et hortatur populum de captiuitate liberatum, ut gaudeat et exsultet. Sed et Ecclesie precipitur, que est filia Sion, id est superne illius ciuitatis, que ex angelis et sanctis constat hominibus, ut liberati de seruitute diaboli, gaudeant,  quorum Dominus in medio eius habitet, et multe gentes in eum crediture, iuxta quod relicturus corporaliter apostolos, dixit: »Ecce ego uobiscum sum omnibus diebus usque ad consummationem seculi.« Pollicetur quoque quod ipse possideat Iudam, id est populum se confitentem, et ipse pars eius in terra sanctificata, hoc est in Ecclesia, et eligat adhuc Hierusalem, quos uidebatur in persecutionibus abiecisse.

»Sileat omnis caro a facie Domini, quia consurrexit de habitaculo sancto suo.« Ergo quia Dominus possessurus est Iudam partem suam, et electurus Hierusalem, omnis caro, id est omne genus humanum sileat, formidet, et pre pauore aduentus eius conticescat, quoniam consurrexit ad uindictam, ut  unicuique pro suis meritis reddat. Consurgere enim dicitur Deus, quando ad uindictam excitatur. Omnis autem caro, omnis tantum homo, non muta animantia accipienda sunt, iuxta illud: Ad te omnis caro ueniet, id est omnis homo.



CAPUT III

Et ostendit mihi Dominus Iesum sacerdotem magnum, stantem coram angelo Domini, et Satan stabat a dextris eius, ut aduersaretur ei.« Hebrei iuxta litteram hoc loco Iesum sacerdotem magnum filium Iosedech intelligunt. Ad cuius dexteram stabat Satan, id est aduersarius eius diabolus. Satan Hebraice aduersarius dicitur. Stabat autem a dextris eius ut aduersaretur ei, id est ut accusaret illum. A dextris uero stabat, quoniam iustam accusationem  habebat, eo quod ipse, sicut ceteri, alienigenam duxisset uxorem.

»Et dixit Dominus ad Satan: Increpet Dominus in te Satan, et increpet Dominus in te, qui elegit Hierusalem.« Bis dicit Dominus, ut Patrem et Filium insinuet, sicut alibi. »Pluit Dominus a Domino ignem et sulphur super Sodomam.« »Nunquid non iste torris est erutus de igne.« Sensus est, cum Dominus elegerit Hierusalem de cunctis urbibus Iuda, non ei imputet peccata que fecit, cur tu Iesum conaris accusando obruere, qui de Babylonica captiuitate quasi torris semiustus euasit. Torris autem semiustum est lignum, quem uulgo titionem dicunt.

»Et iehsu erat indutus uestibus sordidis, et stabat ante faciem angeli.« Triplicem ob causam sordidis  uestibus indutus fuisse dicitur, siue quia alienigenam uxorem duxerat, siue propter populi peccata, cui sacerdos preerat, seu propter squalorem captiuitatis.

»Que respondit et ait ad eos qui stabant coram se.« Angelus ante quem stabat iehsu, precipit ceteris angelis ex persona Domini, dicens: »Auferte uestimenta sordida ab eo.« Cumque illi quod imperatum fuerat, opere complessent, »et angelus dixit ad eum: Ecce abstuli a te iniquitatem tuam.« Hic ostendit que fuerunt uestimenta sordida, »et indui te mutatoriis,« id est Isrelitam tibi uxorem coniunxi. Septuaginta pro mutatoriis, »poderem,« id est talarem tunicam transtulerunt.

 »Et dixit,« subaudis angelus: »Ponite cidarim siue mitram mundam super caput eius. Et posuerunt cidarim mundam super caput eius, et induerunt eum uestibus.« Per cidarim, id est pileum sacerdotalem, dignitas intelligitur sacerdotii, ut, ablatis sordibus peccatorum, mundum haberet sacerdotium. Mystice iehsu sacerdos magnus ille est, cui dicitur: »Tu es sacerdos in eternum.« Quem Dominus ostendit prophete, quoniam per se uideri non potest. Stabat coram angelo Domini, hoc est ipse Dei et hominum mediator, Deus et homo Christus. Ipse astat ante angelum, et ipse stabat ante se. In Christo diuerse sunt substantie Dei et hominis in una persona. Indutus erat uestibus sordidis, quoniam peccata nostra portauit. Stabat Satanas a dextris eius, quia  uolens tentatus est a diabolo, qui uolebat probare utrum esset Dei Filius, quem uidebat post ieiunium esurire. Quod uero sequitur: »Increpet Dominus in te, Satan,« Filius Dominus dicit de Domino Patre, non quod ipse non posset eum increpare, qui omnia operatur sicut et Pater, sed propter nature unitatem, ut cum unus increpat, intelligatur alius increpare. Deus enim Pater et Filius idem sunt in substantia, et tamen alter est Pater, et alter Filius in persona. Ipse elegit Hierusalem, id est Ecclesiam. Torris autem erutus de igne, ipse Christus est per humanitatem, qui in Babylone, id est in mundi confusione non est adustus flamma alicuius peccati, quoniam peccatum non fecit, nec dolus inuentus est in ore eius, sicut quondam rubus in mediis ignibus  non comburebatur. Erat autem iehsu indutus uestibus sordidis, quia qui peccatum non fecit, pro nobis peccatum factus est, id est sacrificium pro peccato, et ipse infirmitates nostras tulit. Hec sordida uestimenta ablata sunt ab eo, cum nostra peccata deleuit. Idcirco enim sordidis indutus est uestibus, ut nos holosericam mundam in baptismo reciperemus, et dicatur nobis iam mundatis: Omni tempore sint uestimenta tua candida. Cidaris munda super caput eius, splendorem designat diuine maiestatis eius. »Caput enim Christi Deus.« Ipse enim Deus, ipse est et homo, ut in ueste humanitas, in cidari diuine maiestatis intelligatur claritas. »Et angelus Domini stabat, et contestabatur angelus Domini Iesum, dicens: Hec dicit Dominus exercituum: Si in uiis  meis ambulaueris, et custodiam meam custodieris, tu quoque iudicabis domum meam, et custodies atria mea.« Iuxta traditionem Hebreorum ad litteram, angelus ante quem stabat iehsu, qui loquitur ad eum postquam exutus est sordidis uestibus, et indutus est mutatoriis. Que per se satis aperta sunt, nec egent expositione. Iuxta spiritualem uero sensum difficilis est interpretatio, si hoc quod dicitur ad Iesum filium Iosedech, »Si in uiis meis ambulaueritis, et custodiam meam custodieritis,« etc. Notum est autem quoniam Christus et Ecclesia sunt caput et membra. Ergo accipiamus hoc ex parte membrorum, nam quod illi dicitur, membris eius utique dicitur. Itaque membris eius promittitur, quod si ambulant in uiis  Domini, et custodiunt custodias, id est precepta eius, iudicent domum eius que est Ecclesia, de qua Apostolus, Christus autem filius sicut in domo sua, que domus sumus nos. Idem quoque ad Timotheum, Ut scias quomodo debeas in domo Dei conuersari, que est Ecclesia Dei uiuentis, columna et firmamentum ueritatis. Iudicat ergo iehsu domum Dei pro meritis et uerbis singulorum, alium constituens super decem ciuitates, alium super quinque, faciens alios doctores, alios pastores: aliis dans potestatem faciendorum signorum, alios faciens in corpore suo oculos, alios manus, alios pedes. »Et dabo tibi ambulantes de his qui nunc hic assistunt.« Dedit Dominus Deo Filio suo de angelorum numero ministros, quoniam sanctos suos adhuc in carne positos, similes  fecit angelis; unde Apostolus dicebat: Municipatus noster in celo est. Nam uirginibus societas promittitur angelorum, Domino dicente: »Non nubent neque nubentur, sed erunt sicut angeli Dei in celo.« De assistentibus ergo dicit se ei daturum, quoniam illi qui non fluctuant, sed stabiles et constantes sunt in Ecclesia Dei, quales erant apostoli, qui cum Domino stante perseuerabant, merentur angelice dignitatis socii fieri.

»Audi, iehsu sacerdos magne, tu et amici tui, qui habitant coram te, quia uiri portendentes sunt. Ecce enim ego adducam seruum meum orientem.« Hoc loco Iesum eum tantum iuxta litteram accipimus, qui filius fuit Iosedech, cui promittitur aduentus Filii Dei. Cum enim superius hunc Iesum  sacerdotem typum Christi dixerimus habere, nunc tantum eum iuxta litteram accipimus, uideamus nunc quid angelus in persona Dei loquens, huic Iesu dicat: »Audi, Iesu sacerdos magne, tu et amici tui,« id est prophete ceteri. Nam et iehsu propheta erat, quia Christum non uerbis, sed nomine presignabat et operibus. Propheta enim dicitur, non solum qui de Christo uaticinatur uerbis, sed etiam ille qui eum figuris et symbolis designat. Iubetur ergo iehsu audire, iubentur etiam audire amici eius, id est ceteri prophete, quod dicitur: »Ecce enim ego adducam seruum meum orientem.«

»Quia ecce lapis, quem dedi coram Iesu, super lapidem unum septem oculi sunt.« Hec iubentur audire, quoniam uiri portendentes sunt, hoc est, in  signum positum futurorum. Portendentes enim dicuntur, qui futura portendunt, hoc est longe ante pronuntiant. Ecce  ego adducam seruum meum orientem,« id est illum de quo dicitur: »Ecce uir oriens nomen eius;« et alibi: »uobis timentibus nomen meum orietur sol iustitie.« In Euangelio quoque: »uisitauit nos oriens ex alto illuminare his qui in tenebris et in umbra mortis sedent.« Seruum autem meum dicit propheta, assumptam serui formam, ut illud: Ecce seruus meus, suscipiam eum. Ipse et lapis datus coram Iesu, id est pronuntiatus et promissus prophetis. Hic est lapis angularis, qui duos in se coniunxit parietes ex diuerso uenientes, ab hominibus quidem reprobatus, a Deo  autem electus et honorificatus. Super hunc lapidem septem oculi sunt, quoniam super Christum septem dona Spiritus sancti requiescunt, que enumerans propheta Isaias dicit: »Requiescit super eum spiritus Domini, spiritus sapientie, et intellectus spiritus consilii et fortitudinis, spiritus scientie et pietatis, et repleuit eum spiritus timoris Domini.« »Ecce ego celabo sculpturam eius, ait Dominus exercituum, et auferam iniquitatem terre illius in die una.« Quia supra dixerat lapidem, seruat metaphoram et dicit: »Ecce ego celabo sculpturam eius,« id est lapidis. Manifestum est enim de Domini passione prophetari. Sculpturam lapidis uulnera dicit, que accepit in cruce. »Celabo, inquit, sculpturam eius,« id est faciam illum uulnerari clauis et lancea.  Hoc enim Deus Pater fecit, qui pro nobis omnibus tradidit illum ad mortem. Tunc dimittetur iniquitas terre illius. In passione enim dimissa est iniquitas, et redonata iustitia in die una, de qua Psalmista: »Hec est dies quam fecit Dominus.«

»In die illa, dicit Dominus exercituum, uocabit uir amicum suum subter uineam et subter ficum.« A tempore enim passionis Christi cepit annuntiari Euangelium, uir apostolicus et perfectus, et qui potest iam ad altiora conscendere, uocat amicum suum, id est credentes, uel certe gentilem populum subter uineam, id est Christum qui loquitur in Euangelio: Ego sum uitis uera, cuius fructus letificat cor hominis. Et subter ficum, id est ad gloriam Spiritus sancti, cuius sunt poma dulcissima, ut sub tali  umbraculo eterna pace quiescant. Hoc ipsum et Micheas propheta pene ipsis uerbis predixit: »In die illa  uocabit unusquisque proximum suum et fratrem subter ficum et uineam, et non erit qui exterreat.«



CAPUT Iu.

»Et reuersus est angelus qui loquebatur in me, et suscitauit me quasi uirum qui suscitatur de somno suo.« Quid est quod dicit: »Reuersus est angelus?« Quo enim abierat qui in propheta loquebatur? Sed sciendum quod quando humana fragilitas sue relinquitur imbecillitati, Deus angelorum auxilio abest ab homine. Propheta itaque magne uisionis stupore attonitus, torpebat, et uelut mente sopitus,  uerum lumen uidere non poterat. Quapropter angelus qui eum parumper sibi dimiserat, et quasi ab eo recesserat, reuersus suscitauit eum, ut uideret quod antea clausis cordis oculis uidere non poterat. Possumus quoque somnium prophete in bonam partem accipere, iuxta quod Salomon ait: Si dormieris, non timebis: quiesces, et suauis erit somnus tuus. Qui ergo a seculi curis et perturbationibus dormit, et potest dicere cum sponso: »Ego dormio, et cor meum uigilat,« meretur ab angelo suscitari, et angelica uisione atque allocutione perfrui.

»Et dixit ad me: Quid tu uides? et dixi: uidi, et ecce candelabrum aureum totum, et lampas eius super  caput ipsius, et septem lucerne eius super illud, et septem infusoria lucernis, que erant super caput illius, et due oliue super illud, una a dextris lampadis, et una a sinistris eius. Et respondi, et aio ad angelum, qui loquebatur in me, dicens: Quid sunt hec, domine mi? Et respondit angelus qui loquebatur in me, et dixit ad me: Nunquid nescis quid sunt hec? Et dixi: Non, domine mi. Et respondit et ait ad me, dicens:« In hoc loco Hebreorum traditio talis est: Candelabrum totum solidum ex auro, legem dicunt; lampadem uero, id est flammam in uertice candelabri lucentem, Christum, qui est caput legis, quique omnem mundum illuminat; septem lucerne super candelabrum, septem dona Spiritus sancti superius enumerata. He lucerne super candelabrum  sunt, quia lex Spiritu sancto dictante conscripta est; septem autem infusoria, id est uascula in quibus oleum est quod infunditur in lucernas, que lucent super candelabrum, hoc significare dicunt, quod iste septem gratie ad homines de celo per legem descendant, duas uero oliuas que erant super candelabrum a dextris et a sinistris, inter quas lucebat media lampas, legem et prophetiam intelligunt. Cum ergo propheta querenti angelo quid uideret, narrasset uisionem, interrogat ipsum angelum quid significaret ipsa uisio. Rursus angelus interrogat eum: Nunquid ignoras quid sunt hec? quo respondente, Nescio, respondit iam angelus edocens uisionem: »Hoc est uerbum Domini ad Zorobabe dicens: Non in exercitu, nec in robore, sed in spiritu  meo, dicit Dominus exercituum,« reductum esse populum de captiuitate, et plenius reducendum, et aduersarios eorum uastandos.

»Quis tu, mons magne, coram Zorobabel in planum?« et populo Iudeorum, nolens eos prosperari et templum reedificari. In planum scilicet sternere, et a tua superbia deiicere, humiliatus sub pedibus Isrel. »Et educet lapidem primarium,« id est Christum, qui semper auxilio fuit populo Isrel a seculis. »Et exequabit gratiam gratie eius,« id est lapis. Quod est aperte dicere: Gratiam eius eduxit de captiuitate, et exequabit hanc illi gratie, quam exercuit erga patres eorum, similem istis misericordiam impendendo: hec est Hebreorum traditio. Doctores uero ecclesiastici hunc locum ita exponunt:  Candelabrum totum aureum sancta est Ecclesia, que in diuinis Scripturis sensum magis quam uerba requirit. Lampas super candelabrum Dominum designat Christum, qui illuminat Ecclesiam, quique de se dicit: »Nemo accendit lucernam, et ponit eam sub modio.« id est sub mensura legis, »sed super candelabrum,« id est in Euangelii libertate, quo Ecclesia illustratur. Lucerne septem et infusoria eorum, gratia est Spiritus sancti, per quam oleum misericordie diuine cunctarumque uirtutum Ecclesia suscipit. Due oliue, Moyses et Elias, qui in monte cum Domino transfigurato apparuerunt, et loquebantur ea que passurus erat in Hierusalem. Nonnulli duas oliuas a dextris et a sinistris, Euangelium et  legem, accipiunt, ut in dextra oliua Euangelium, in sinistra oliua lex intelligatur. Magnus mons coram Zorobabel, diabolus uel Antichristus, qui se erigebat contra Zorobabel, de quo nasciturus erat Christus. Ipsi quoque Christo in Euangelio ostensis mundi regnis et honoribus, ausus est dicere: »Hec omnia tibi dabo, si cadens adoraueris me.« Et ipse Dominus in Euangelio diabolum montem uocat, dicens: »Si habueritis fidem sicut granum sinapis, dicetis huic monti, transi hinc, et transibit.« Sed huius superbia complananda erat, et usque ad puluerem humilianda. Lapis primarius ille est, de quo Ioannes: »In principio erat uerbum.« Quod uero sequitur, »exequabit gratiam gratie eius,« illud est quod Apostolus ait: Nos omnes de plenitudine eius accepimus,  gratiam pro gratia, gratiam Euangelii pro gratia legis, ut parem et equalem gloriam accipiant et ex Isrel credentes, et ex gentibus ad fidem uenientes. Hinc per Ioannem dicitur: Lex per Moysen data est, gratia et ueritas per Iesum Christum facta est.

»Et factum est uerbum Domini ad me, dicens: Manus Zorobabel fundauerunt domum istam, et manus eius perficient eam, et scietis quia Dominus exercituum misit me ad uos.« Hoc qui Esdram prophetam legerit, inueniet quod scilicet templum a Zorobabel fundatum sit, et usque ad summa fastigia perductum.

»Quis enim despexit dies paruos?« Quis hic pro raro accipitur. Hoc autem referendum est ad regiam potestatem, quam tunc temporis in Zorobabel aduersarii  despiciebant, et pro nichilo ducebant. Monet ergo Zorobabel et Iesum atque omnem populum edificantem, ut non timeant aduersarios, qui eos edificare prohibeant, sed potius audiant Dominum cohortantem, et suum illis auxilium promittentem. Sequitur enim: »Et letabuntur,« id est paucorum dierum despectu, maiori gaudio replebuntur. Potest ita intelligi: Rarus est, qui paruos dies huius seculi despiciat, quoniam nimirum multi sunt, qui hoc seculo delectantur adeo, ut si possent, semper hic uiuere uellent. Cum ergo uiderimus huius seculi amatores fulgere auro, purpura, gemmisque rutilare, stipari officiis ministrorum, possumus hoc assumere et dicere: Quis enim despexit dies paruos? Parui  enim sunt omnes dies presentis uite, quantumuis longissimo temporum spatio tendantur. Unde et Iacob dicebat: »Dies mei parui et mali.« »Et uidebunt lapidem stanneum in manu Zorobabel. Septem isti oculi Domini, qui discurrunt in uniuersa terra,« id est auxilium Saluatoris, qui de Zorobabel stirpe nascitur. Lapis autem uocatur ob fortitudinem insuperabilem. Quare autem lapis stanneus? Stanni naturam dicunt, ut alia metalla defendat ab igne. Cum enim sint duriora per naturam es, ferrum, ceteraque, si absque stanno fornaci fuerint tradita, uruntur. Sic et angelorum et hominum fortitudo, si non habuerit diuinum auxilium, fragilis et imbecillis est. Lapis ergo stanneus uocatur Christus, quia sicut stannum metalla mixta et adulterata dissociat,  ita et Dominus Saluator, de quo propheta dicit, Sedebit conflans et emundans argentum bonorum operum, argentum et aurum ab ere plumboque uitiorum secernit, ut purum aurum argentumque remaneant.

»Et respondi, et dixi ad eum: Quid sunt due oliue iste ad dexteram candelabri et ad sinistram eius? et respondi secundo, et dixi ad eum: Quid sunt due spice oliuarum, que sunt iuxta duo rostra aurea, in quibus sunt suffossoria ex auro? et ait ad me dicens: Nunquid nescis quid sunt hec? et dixi, Non, domine mi. Et dixit« ad me: »Isti sunt duo filii olei,« splendoris, »qui assistunt dominatori uniuerse terre.« Interrogat propheta quid significent due oliue ad dexteram et sinistram candelabri.  Sed angelus qui in persona Domini loquebatur, noluit ei respondere, siue quoniam de duabus oliuis supra audierat, ideo nunc non meretur audire responsum angeli, quia prius audita non retinet, siue etiam quia maiora se scire uolebat, confutatur silentio angeli, uel ut Hebrei dicunt, non respondit ei, quia non bene interrogauerat, nec totum quesiuit, quod scire debebat: nam de oliuis interrogans, nichil de spicis oliuarum, nil de rostris aureis, aut de infusoriis quesierat. Spicas autem oliuarum, ipsas dicit arbores, translato sermone, quod in modum spicarum recte sint, et sicut spice uallantur aristis, sic iste quasi quodam uallo ramorum et foliorum recte in altum surgant. Quidam duas spicas oliuarum, duo Testamenta intelligunt, Euangelium et legem, et  hos esse filios splendoris, qui assistunt dominatori uniuerse carnis, alii sacerdotium et legem, nonnulli Eliam et Enoch, quorum alter in preputio, alter in circumcisione placuit Deo.



CAPUT u.

»Et conuersus sum, et leuaui oculos meos, et uidi, et ecce uolumen uolans. Et dixit ad me, quid tu uides? Et dixi: Ecce ego uideo uolumen uolans. Longitudo eius uiginti cubitorum, et latitudo eius decem cubitorum. Et dixit ad me: Hec est maledictio, que egreditur super faciem omnis terre« Conuersus est propheta ab alia uisione ad aliam, et a letis et prosperis ad tristia mentis oculos extulit. Ne enim eleuaretur cor eius, quoniam omnia felicia  et plena gaudii nuntiabat, uidet et ea que sunt tristia. uidet ergo uolumen uolans, in quo facta omnium descripta erant, hoc uolumen utriusque testamenti naturam designat. Per uiginti cubitos longitudinis, Euangelium: per decem autem latitudinis, decalogus legis accipitur. uiginti autem ad decem, duplum sunt ad simplum, quoniam in decalogis peccata operum prohibentur, in Euangelio autem cogitationum peccata resecantur. uerbi gratia: lex prohibet homicidium, Euangelium iram; adulterium damnatur in lege, in Euangelio concupiscentia punitur, quia qui uiderit mulierem ad concupiscendum eam, etc. In lege reum facit rapina, in Euangelio flammis gehenne subdit tenacia. Septuaginta translatores  pro uolumine »falcem« dixerunt, habentem eiusdem mensure longitudinem et latitudinem. Falx ista diuini iudicii seueritatem designat: sicut enim falx cuncta suo circuitu ambit exterius, interius incidit, ita diuine animaduersionis potentia uniuersa forinsecus complectitur, intrinsecus dirimit et discernit, diiudicans opera et cogitationes. »Quia omnis fur sicut ibi scriptum est iudicabitur, et omnis iurans ex hoc similiter iudicabitur. Educam illud, dicit Dominus exercituum, et ueniet ad domum furis, et ad domum iurantis in nomine meo mendaciter, et commorabitur in medio domus eius, et consumet eam et ligna eius et lapides eius.« Multi sunt qui furtum et periurium aut parua aut nulla putant esse crimina, nec attendunt quod maledictio huius uoluminis  uenire dicatur ad domum furis et mendaciter iurantis in nomine Domini, et consumere et ligna et lapides eius, id est dura et grauia peccata illius. Quid de grauioribus ergo peccatis erit, qualia sunt homicidia, adulteria, ceteraque carnis opera, si furtum et periurium tali pena plectuntur?

»Et egressus est angelus qui loquebatur in me, et dixit ad me: Leua oculos tuos, et uide, quid est hoc quod egreditur? Et dixi: Quidnam est? Et ait: Hec est amphora egrediens; et dixit.« Angelus qui loquebatur in propheta, egressus ideo est, ut aliam uisionem ei ostenderet. Precepit ergo ut leuet oculos ad magna contemplanda, et uideat amphoram, id est mensuram peccatorum populi Isrel consummatam atque plenam. Amphora enim, que Hebraice  dicitur epha uel ephi, plenitudinem designat peccatorum. Ipsi quoque amphore nomen imponit angelus dicens: »Hic [hec] est oculus eorum in uniuersa terra,« id est ostensio omnium peccatorum. Impleta enim peccatorum mensura, iuxta quod Dominus ad Iudeos dicit: Implete mensuram patrum uestrorum, et in Genesi: Nondum completa sunt peccata Amorrheorum, restat ut sit oculus, id est ostensio et uindicta superueniente iusta ira Dei. Sic et delicta illius populi latuerant, cum nondum impleta essent. Iam uero adimpleta pandebantur omnibus et monstrabantur cunctis gentibus, quales fuissent in terra sua.

»Et ecce talentum plumbi portabatur, et ecce mulier una sedens in medio amphore. Et dixit:  Hec est impietas. Et proiecit eam in medio amphore, et misit massam plumbeam in os eius.« Ut autem ipse angelus exponit, uocabatur impietas, id est idololatria et negatio Dei. Talentum plumbi massam dicit. Portabatur autem uel suo impetu per erem, uel iussione Dei. Talentum illud uel massa plumbi signat grauissimum pondus peccatorum, quo populus ille premebatur. Angelus ergo Domini arreptam mulierem proiecit in medium amphore, ut in plenitudine peccatorum portaretur in Babylonem, ubi, sicut in sequentibus legitur, portabatur, ibique captiuitatis pondere premeretur; et quoniam in suo scelere gloriabatur, talentum uel massam plumbi misit angelus in os eius, id est amphore, ut impietatem  clauderet, et obturato ore nequaquam se ultra iactaret in suo scelere, sed eterno silentio conticesceret.

»Et leuaui oculos meos et uidi, et ecce due mulieres egredientes, et spiritus in alis earum.« Due mulieres sunt decem tribus, que dicuntur Isrel, et due que uocantur Iuda. Decem tribus capte sunt ab Assyriis, et due a Chaldeis. Spiritus in alis earum, potestates diaboli, qui uocatur in Euangelio immundus spiritus, et de quo Salomon: Si spiritus potestatem habentis ascenderit super te, locum tuum ne dimiseris. Hoc ergo spiritu, quasi flatu uenti raptate iste mulieres, uolatu celeri ad omne nefas ferebantur. »Et habebant alas quasi alas milui,« que est auis rapacissima, et domesticis auibus semper insidians.  Bene ergo hec auis conuenit istis mulieribus Iude et Isreli, que propter nimia peccata tradite sunt potestati demonum, et ab eis in captiuitatem ducte. »Et leuauerunt amphoram,« in qua erat impietas, et massa plumbi inclusa. »Inter terram et celum, et dixi ad angelum qui loquebatur in me.« Propheta uero iam non interrogat que essent mulieres: sciebat enim prophetico spiritu, nec quid portent, quia angelo docente cognouerat, sed quo portent, inquiens: »Quo iste deferunt amphoram? et dixit ad me.« Respondit angelus: »Ut edificetur ei domus in terra Sennaar, et stabiliatur, et ponatur ibi super basim suam.« Sennaar campus est Chaldeorum, in quo post diluuium filii Adam turrim superbie edificare conati sunt, sed a Domino confusa  est lingua que omnibus una erat. Unde et ipsa ciuitas Babylon, id est confusio, dicta est. Amphora ergo cum impietate deferebatur in Babylonem, ut ibi super basim, id est super sedem stabilem ponatur, ibique eterna statione ponatur. Sennaar interpretatur dentium excussio, uel fetor eorum. Amphora itaque cum impietate ad terram Sennaar defertur, et ibi ei locus stationis paratur, quia diabolus auctor impietatis in cordibus reproborum, quos impietas uel fetor libidinis possidet, requiescit. Quod uero Sennaar excussio dentium dicitur, significat quia reprobi excussos et perditos habent dentes, quibus uerba Dei molere, hoc est, meditari debuerant, et ideo pereunt, quia cibum diuini eloquii in uentrem memorie non transmittunt. Iuxta spiritualem  sensum, he due mulieres hereticos et Iudeos designant, qui egrediuntur a facie Domini, et feruntur incerto erroris spiritu, delectantur iurgiis et contentionibus. Hi etiam super se leuant pondus impietatis, et in Babylone  edificant sibi domum.



CAPUT uI.

»Et conuersus sum, et leuaui oculos meos, et uidi, et ecce quatuor quadrige egredientes de medio duorum montium, et montes, montes erei. In quadriga prima equi rufi, et in quadriga secunda equi nigri, et in quadriga tertia equi albi, et in quadriga quarta equi uarii, fortes. Et respondi, et dixi ad angelum,  qui loquebatur in me: Quid sunt hec, domine mi? Et respondit angelus, et ait ad me.« Transit propheta ad aliam uisionem, et oculos cordis altius porrigit ac uidet quatuor quadrigas egredientes de medio duorum montium, qui erant erei et fortissimi, et qui nulla possunt uetustate consumi. »In quadriga secunda equi nigri,« reges Persarum et Medorum mortiferi propter Assuerum, quo regnante, ad petitionem Aman hostis Iudeorum, idem rex omnem gentem Iudeorum edicto publico morti adiudicauit. »In quadriga tertia equi albi.« Macedones, sub quorum rege Antiocho describitur Machabeorum uictoria. »In quadriga quarta equi uarii fortes.« Ideo uarii, quia Romanorum reges alii clementes fuerunt erga Iudeos, ut C. Claudius, alii persecutores eorum exstiterunt,  ut C. Caligula, Nero et uespasianus. Querente itaque propheta, quid significarent que cernebat, angelus respondit: »Isti sunt quatuor uenti celi,« id est climata siue plage, »qui egrediuntur ut stent coram dominatore omnis terre.« Nil enim regna terre absque Dei permissu et uoluntate facere possunt.

»In qua« quadriga »erant equi nigri, egrediebantur in terram aquilonis, et albi egressi sunt post eos, et uarii egressi sunt ad terram austri. Qui autem erant robustissimi, exierunt et querebant ire et discurrere per omnem terram. Et dixit: Ite et perambulate terram. Et perambulauerunt terram. Et uocauit me, et locutus est ad me dicens.« Proinde pretermittit propheta de quadriga prima, in qua  erant equi rufi, iam enim defecerat omne regnum Babyloniorum, et Medi ac Perse omnem Asiam tenebant, sub quorum rege Dario hec omnia Zacarias contemplatus est. Quadriga itaque, in qua erant equi nigri, egrediebantur ad aquilonem, ut ibi iubente Domino Chaldeorum destrueretur imperium. Albi quoque post eos egressi sunt, id est, Macedones secuti Medorum uestigia, ut regna Chaldeorum suo subderent imperio. Quarti, id est uarii et fortes Romani, exibant ad terram austri, et iubentur ire et perambulare omnem terram. Romanorum enim potentia in quatuor mundi partibus suum dilatauit imperium. Deinde ad prophetam conuersus angelus, dixit: »Ecce qui egrediuntur in terram aquilonis, requiescere fecerunt spiritum meum in terra aquilonis.«  De tertia quadriga dicit, in qua erant equi albi, per quos figurabantur Macedones, qui et ipsi post nigros ad terram aquilonis egrediebantur. Hi ergo requiescere fecerunt spiritum Domini in terra aquilonis, quia uindictam Dei impleuerunt subuerso Medorum imperio. Nam Alexander, rex Macedonum, Darium Persarum et Medorum regem interfecit, et eius regnum in Macedones transtulit. Hi ergo requiescere fecerunt spiritum prophetalem, Dei spiritum in terra aquilonis, quia uindictam exercuerunt populi Dei, et uoluntatem eius in illorum interitu compleuerunt. Grandis enim est consolatio eorum qui opprimuntur, si hostes suos cito cognouerint perituros. Quidam spiritualiter per quatuor quadrigas quatuor  intelligunt Euangelia: per equos, electos Dei, in diuersitate colorum diuersas gratias possidentes. Quorum alii sunt rufi martyrio, alii nigri, squalore penitentie fuscati, siue illi qui obscura Christi mysteria penetrant. Scriptum est enim: »Posuit tenebras latibulum suum.« Alii albi, uirginitatis candore fulgentes, siue in baptismo mundati. Nonnulli uarii fortes diuersarum curationum et uirtutum gratiam habentes. Hoc autem quod dicitur, »Hi qui egrediuntur in terram aquilonis, requiescere fecerunt spiritum meum in terra aquilonis,« significat quia ad predicationem euangelicam gentes que erant in aquilone, hoc est, in frigore infidelitatis, et sub potestate diaboli, qui dixit, »Ponam sedem meam ad aquilonem,« crediderunt, et in eis spiritus Domini  requieuit.

»Et factum est uerbum Domini ad me dicens: Sume a transmigratione ab Holdai et a Tobia et ab Idaia, et uenies tu in die illa, et intrabis in domum Iosie filii Sophonie, qui uenerunt de Babylone, et sumes aurum et argentum, et facies coronas, et pones in capite Iesu filii Iosedech sacerdotis magni, et loqueris ad eum dicens: Hec ait Dominus exercituum dicens: Ecce uir oriens nomen eius, et subter eum orietur, et edificabit templum Domino.« Ordo uerborum confusus est. Est autem talis coniunctio: Sume tibi ab Holdai et a Tobia et ab Idaia, qui uenerunt de Babylone, et sumes subaudis ab eis munera que afferuntur, aurum et argentum, et intrabis in domum Iosie filii Sophonie, et facies ibi coronas  auro argentoque distinctas, et unam ex eis pones super Iesum filium Iosedech sacerdotem magnum, et loqueris ad eum: »Ecce uir oriens nomen eius, et subter eum orietur,« id est repente succrescet ex radice sua, et in similitudinem germinis pullulabit. Significat autem Zorobabel, qui ex humili et captiuo in ducem populi surrexit, et edificauit templum Domino. Hoc est enim quod dicit: Et edificabit templum Domino.

»Et ipse exstruet templum Domino, et ipse portabit gloriam,« id est alteram coronam. »Et sedebit et dominabitur super solio suo. Et erit sacerdos super solio suo, et consilium pacis erit inter illos duos. Et corone erunt Helen et Tobie et Idaie et Hen.« Hucusque  de Zorobabel: nunc iterum repetit de Iesu sacerdote, de quo prius dixerat. Sed et pontifex  iehsu sedebit in solio suo, hoc est, in throno sacerdotali, et erit pax inter duos illos, hoc est, inter Zorobabel, qui de stirpe regia erat, et Iesum qui de Leuitica tribu descenderat, ut sacerdotium et regnum pariter Dei populum regant, ipsasque coronas postquam imposite fuerint capiti Iesu filii Iosedech, et capiti Zorobabel filii Salathiel, consecrabis in templo nominibus eorum, a quibus oblate sunt, id est Helem et Tobie et Idaie et Hen. »Filio Sophonie memoriale in templo Domini. Et qui procul sunt, uenient et edificabunt in templo Domini, et scietis quia Dominus exercituum misit me ad uos. Erit autem hoc,  si auditu audieritis uocem Domini Dei uestri.« Repositis autem coronis in templo Domini, et in eternam memoriam consecratis, uenient de toto erbe gentes, et edificabunt in templo, et scietis quoniam Dominus misit me ad uos. uidendum quod cum superius tres posuerit uiros, Holdai et Tobia et Idaia, nunc primum nomen mutatum est: pro Holdai enim positum est Helem. Quartum est additum, quod prius non fuerat dictum, id est, Hen. Holdai interpretatur deprecatio Domini, Tobias bonus Domini, Idaia notus Domini, Hen gratia. Helem uero, quod pro Holdaia positum est, interpretatur somnium. Tradunt Hebrei, istos tres, id est Holdai, Tobia, et Idaia, esse tres pueros, Ananiam, Azariam, Miselem, qui uenerunt de captiuitate, et hec munera aurum et argentum  in templo Domini obtulerunt: quartum uero, quod supra non est, id est Hen, Danielem dicunt esse, et ipsum uenisse cum munere; idcirco autem Helem positum esse pro Holdai, quod Helem somnium interpretetur, ut ex interpretatione ostendatur Daniel, et tres pueri qui in Babylone regalis somnii mysteria cognouerant. Iosias autem iste, ad quem intrare propheta iubetur, et in cuius gratiam a Septuaginta translatoribus dicuntur esse corone, eo quod apud illum seruarentur, edituus, id est custos Domini templi erat. Hec iuxta litteram, sicut se habet Hebreorum traditio. Spiritualiter iubetur propheta sumere a transmigratione aurum et argentum. Transmigratio populi Iudeorum, id est populi Deum confitentis, sunt uitia et peccata, que cum quis cepit  relinquere et agere penitentiam, et desiderare patriam, id est Hierusalem celestem, offert in templo Domini aurum et argentum, intellectu et sermone Dominum confitendo. Ex hoc auro et argento fiunt corone in templo Iosie, qui interpretatur saluatus, et filius est saluationis Domini. Domus Ecclesia est, in qua est populus saluatus a Domino, qui est filius uisitationis Domini. uisitauit enim Dominus eos qui male egrotabant, peccatorum languore decubantes. Imponuntur he corone Iesu filio Iosedech sacerdoti magno, quod nobis a captiuitate diaboli liberatis, et proficientibus per singulas uirtutes nostras Dominus coronatur, imo in nobis coronas ipse accipit. Recte autem filius dicitur Iosedech, qui interpretatur Dominus iustitie, quod Deus Pater Domini Saluatoris  iuste singulis pro suis meritis restituet. Unde confidenter dicebat Apostolus: »Reposita est mihi corona iustitie,« etc. Precipitur itaque prophete, ut postquam imposuerit coronas super caput Iesu filii Iosedech sacerdotis magni, dicat ad eum: »Ecce uir oriens nomen eius.« Christus qui iehsu dicitur, qui saluauit mundum, nunc oriens uocatur, quia in diebus eius orta est iustitia. »Et subter eum orietur,« subaudis multitudo credentium. »Et edificabit templum Domino,« id est Ecclesiam. »Et dominabitur super solio suo,« quia cum uenerit ad iudicium, sedebit super sedem maiestatis sue. »Et erit sacerdos super solio suo,« quia ipse est rex, ipse pontifex, et ipse sedebit tam in regali quam in sacerdotali throno.  »Et consilium pacis erit inter duos illos,« ut nec regale fastigium sacerdotalem deprimat dignitatem, nec sacerdotii dignitas regale fastigium, sed consentiat utrumque in unius Domini Iesu gloriam.



CAPUT uII.

»Et factum est in anno quarto Darii regis, factum est uerbum Domini ad Zacariam in quarta noni mensis, qui est Casleu. Et miserunt ad domum Dei Sarasar et Rogommelech, et uiri qui erant cum eo ad deprecandam faciem Domini, ut dicerent sacerdotibus domus Domini exercituum et prophetis loquentes.« Mensis nonus, qui apud Hebreos dicitur Casleu, apud nos uocatur December. In cuius mensis quarta die miserunt ad templum Domini, quod iam  instauratum erat, ad Zorobabel et Iesum Sarasar et Rogommelech, qui  principes erant Persarum Dominum timentes, ut quia audierant instauratum templum, quererent a sacerdotibus et prophetis, utrum secundum consuetudinem pristinam flere deberent et ieiunare, an luctum in letitiam et gaudium conuertere. »Nunquid flendum mihi est in mense quinto?« Quinto mense, qui apud Romanos uocatur Augustus, subuersa est Hierusalem a Nabuchodonosor. Ob quam causam usque ad illud tempus ieiunauerant, desolationem templi luctu et merore consolantes. Nunc uero quoniam templum restructum uidebant, et causam non superesse tristitie, interrogant utrum hoc nunc facere debeant. Et hoc est quod dicit, »Nunquid sanctificare me debeo, sicut  feci iam annis multis?« Ieiunium uocant enim sanctificationem, quia in ieiunio ab omnibus uoluptatibus abstinebant, et bonis operibus atque eleemosynis uacabant. Unde et propheta dicit, »Sanctificate ieiunium.« Ieiunium sanctificare est adiunctis aliis bonis, a uitiis abstinere. Postquam ergo interrogauerunt Persarum principes per legatos quos miserant, fit sermo Domini ad prophetam, imperans ut loquatur ad omnem populum. Loquebatur etiam ad sacerdotes, quid debeant respondere.

»Et factum est uerbum Domini exercituum ad me dicens: Loquere ad omnem populum terre et ad sacerdotes dicens, Cum ieiunaretis et plangeretis in quinto et in septimo mense per hos septuaginta annos, nunquid ieiunium ieiunastis mihi?« In quinto  mense ieiunabant, quia in illo subuersa est Hierusalem a Chaldeis, septimo autem, quia tunc occisus est Godolias, quem prefecerat rex Babylonis terre, et reliquie populi disperse sunt. Dicit ergo Dominus: Quid mihi proderat quod ieiunabatis et plangebatis per septuaginta annos desolationis Hierusalem, cum non mihi, sed uobis ieiunaretis?

Et contra, »Et cum comedistis et bibistis« in festiuitatibus uestris, »nunquid non uobis comedistis, et uobismetipsis bibistis?« Non enim his rebus placatur Deus, sed bonis operibus, in iudicio et iustitia et ueritate. Esca autem nos non commendat Deo.

»Nunquid hec sunt uerba, que locutus est Dominus in manu prophetarum priorum, cum adhuc Hierusalem  habitaretur, et essent opulenta, et ipsa et urbes in circuitu eius, et ad austrum et in campestribus habitaretur?« Cum  adhuc staret Hierusalem, et bonis omnibus ubique abundaret, et summa pace frueretur, hec ipsa que ego nunc dico, loquebantur ad uos priores prophete. Que autem essent illa, in sequentibus manifestatur.

»Et factum est uerbum Domini ad Zacariam dicens, Hec ait Dominus exercituum, dicens: Iudicium uerum iudicate, et misericordiam et miserationes facite, unusquisque cum fratre suo. uiduam et pupillum et aduenam et pauperem nolite calumniari, et malum uir fratri suo non cogitet in corde suo. Et noluerunt attendere, et auerterunt scapulam recedentes, et aures suas aggrauauerunt ne audirent, et cor  suum posuerunt ut adamantem, ne audirent legem et uerba, que misit Dominus exercituum in spiritu suo per manum prophetarum priorum, et facta est indignatio magna a Domino exercituum. Et factum est sicut locutus est, et non audierunt, sic clamabunt et non exaudiam, dicit Dominus exercituum. Et dispersi eos per omnia regna que nesciunt, et terra desolata est ab eis, eo quod non esset transiens et reuertens, et posuerunt terram desiderabilem in desertum.« Hec sunt  que mihi plus placent quam ieiunium quinti et septimi mensis, que quia non fecistis, traditi estis captiuitati et opprobrio. »Facite  misericordiam et miserationem.« Misericordiam facere est, eleemosynam pauperi dare: miserationes uero, debitoribus indulgere, que  duo in propheta Isaia ita dicuntur, »Frange esurienti panem tuum.« Ecce misericordiam. Et paulo supra, »Dissolue colligationes impietatis, solue fasciculos deprimentes:« ecce miserationes. Ordo autem rectissimus est, ut iudicium sequatur misericordia, maxime in fratres quos uel sanguinis uel eiusdem fidei nobis iungit affinitas. Nam quod in lege dicitur, »Non misereberis in iudicio,« in ipso iudicio non est illi miserendum, sed conuicto et reatum suum confitenti misericordia impendenda est. De uiduis quoque et pupillis Dominus precepit: Esto pupillis pater et pro uiro mater eorum. Aduene quoque et pauperi precipit calumniam non inferendam, quia alterum peregrinatio humiliat, alterum egestas. Cum hec et alia preceperit Dominus,  illi econtra fecerunt, et uerterunt ad eum dorsa, et recedentem, id est auertentem se scapulam, et aures aggrauauerunt, sicut surde aspides. Quapropter ad magna peccata facta est magna Dei indignatio, et dispersi sunt per regna, que antea nescierunt, Assyriorum, Medorum et Persarum, et terra que fluebat lacte et melle, uersa est in solitudinem. Possunt et hec referri ad eos qui in Ecclesia positi de uirtutum copia superbiunt, nec Deo doctori gratias agunt, idcirco iusto Dei iudicio permittuntur tentari a diabolo, et captiuantur sub lege peccati, et desolatur terra eorum, id est, anima quondam Trinitatis hospitium, et uertitur in desertum, derelicta a Deo inhabitatore.



CAPUT uIII.


»Et factum est uerbum Domini exercituum ad me dicens: Hec dicit Dominus exercituum.« Loquere de Hierusalem quasi uir de adultera uxore. Deus enim dilexit plebem Isreliticam, eamque sibi casto amore dote fidei sociauit, sicut Ezechiel propheta plenissime declarat, que postea relicto Deo, fornicata est cum idolis diuersarum gentium, propter quod tradita in captiuitatem, egit penitentiam dicens: Reuertar ad uirum meum priorem, quia bene erat mihi tunc magis quam nunc. Quam misericors Deus suscipiens, et non imputans peccata sua dicit: »Zelatus sum Sion zelo magno, et indignatione magna zelatus sum eam. Hec dicit Dominus exercituum: Reuersus sum ad Sion, et habitabo in  medio Hierusalem, et uocabitur Hierusalem ciuitas ueritatis, et mons Domini exercituum, mons sanctificatus.« Quia  reliquit me Sion, que est Hierusalem, et secuta est amatores plurimos, et ab illis deturpata est, zelatus sum zelo magno secundum criminum magnitudinem, quia ad me reuersa est, agens penitentiam, et ego reuersus sum ad eam maiore clementia. Aedifica mihi templum, et habitabo in medio tui, et uocabitur ciuitas ueritatis, que quondam uocabatur ciuitas mendacii. uocabatur quoque mons sanctificatus et mons Domini. Spiritualiter possunt hec referri ad animam, que debuerat esse Hierusalem, id est uisio pacis, et Sion, id est specula Deum contemplando, que cum peccauerit, traditur in potestatem diaboli, et subditur  captiuitati uitiorum; si uero penituerit, et offensum Deum sibi propitiari studuerit, reuertetur ad eam Deus, et erit mons sanctus et ciuitas Dei, et habitabit in medio eius, diceturque ad eam: »Magnus Dominus et laudabilis,« etc.

»Hec dicit Dominus exercituum: Adhuc habitabunt senes et anus in plateis Hierusalem, et uiri baculus in manu eius pre multitudine dierum, et platee ciuitatis complebuntur infantibus et puellis ludentibus in plateis eius.« Me  habitante Hierusalem, tanta erit prosperitas et abundantia pacis, ut nullo noste remanente usque ad ultimam senectutem uiuant homines in utroque sexu, et trementes artus baculo sustentent pre dierum multitudine, platee quoque eius impleantur ludentibus  pueris et puellis. Spiritualiter platee, que a latitudine dicuntur, sunt uirtutes, in quibus sancti spatiantur et fiducialiter agunt. Nam Psalmista latum appellat mandatum Dei. In his plateis sedent senes et anus, id est perfecti quique et emeriti in uirtutibus. Senectus enim uenerabilis est et reliqua. Replebuntur pueris et puellis, id est qui rudimenta sermonis Dei percipiunt, qualibus dicit Ioannes: Scribo uobis pueri, quia dimittuntur uobis peccata uestra per nomen eius, et sic implebitur quod Psalmista dicit, »Iuuenes et uirgines,« etc.

»Hec dicit Dominus exercituum: Si difficile uidebitur in oculis reliquiarum populi huius in diebus illis, nunquid in oculis meis difficile erit, dicit Dominus  exercituum.« Quia magna et pene incredibilia promittebantur Isreli, dubitare fortassis poterant pro rerum magnitudine, idcirco nunc loquitur propheta ex persona Domini. Si uobis, o reliquie populi mei, difficile uidetur esse quod spondeo, nunquid mihi difficile erit qui omnipotens sum? Pari modo impossibile uidebatur sanctis, quando temporibus persecutionis diuersis modis affligebatur Ecclesia, ut aliquando pax illis daretur. Sed nunc reges mundi et principes Christo colla submiserunt, et ad tumulum piscatoris flectuntur genua imperatoris.

»Hec dicit Dominus exercituum: Ecce ego saluabo populum meum de terra orientis et de terra occasus solis, et adducam eos, et habitabunt in  medio Hierusalem, et erunt mihi in populum, et ego ero eis in Deum in ueritate et in iustitia.« Hec tunc impleta sunt ex parte sub Zorobabel et Iesu, quando Dei populus reuersus est de captiuitate, et habitauit in Hierusalem, et uocatus est Dominus Deus eorum, et nunc plenius implentur sub Domino saluatore in Ecclesia, que est uera Hierusalem, cum ex omnibus mundi partibus ueniunt ad fidem, sicut et Dominus in Euangelio dicit: »Multi enim uenient ab Oriente et Occidente,« etc. Quod uero dicit, »In ueritate et iustitia,« hoc designat, quod transeunte umbra et figura legis, succedat ueritas Euangelii.

»Hec dicit Dominus exercituum: Confortentur manus uestre, qui auditis in diebus his sermones  istos per os prophetarum, in die qua fundata est domus Domini exercituum, ut templum edificaretur.« Quia iam uidebant templum exstructum secundum quod id prophete, id est Aggeus et Zacarias, predixerant, nunc hortatur Dominus populum, ut priorum promissionum ueritate, accommodent fidem his que in futurum promittuntur, et confortentur manus, non timentes eos qui illos ab edificatione impedire uolebant.

»Siquidem ante dies illos merces hominum non erat, nec merces iumentorum, neque intreunti neque exeunti erat pax pre tribulatione, et dimisi omnes homines, unumquemque contra proximum suum.« Antequam fundaretur et edificaretur templum Domini, omnis labor eorum irritus fuit, et  tam homines quam iumenta in agricultura et in diuersis operibus casso conatu frustrabantur, nec erat pax intreunti et egredienti, cum intus seditio, foris aduersarii, eos conturbarent. Sic et in Ecclesia factum est, quia priusquam templum Domini spiritualiter fundaretur in homnibus, et antequam diceretur eis: »uos estis templum Dei uiui,« nulla erat merces hominum, id est eorum qui rationales sunt, et iumentorum irrationalium apud Deum. Postquam uero conuersi sunt, et Deus in illis habitare cepit, audiunt ab Apostolo: Unusquisque propriam mercedem accipiet secundum suum laborem.

»Nunc autem non iuxta dies priores ego faciam reliquiis populi huius, dicit Dominus exercituum, sed  semen pacis erit. uinea dabit fructum suum, et terra dabit germen suum, et celi dabunt rorem suum, et possidere faciam reliquias populi huius uniuersa hec.« Quia ut templum fundatum est, nequaquam faciam sicut prius feci huic populo affligendo illum, sed dabo illis pacem, et famem pristini temporis futura abundantia compensabo. Sic et modo hereticorum uirgines, philosophorum abstinentia, Iudeorum obseruatio, nullam habent mercedem, quia quidquid boni faciunt, non in nomine Domini faciunt, nec in seipsis domum construunt Domini. Postquam uero conuersi fuerint ad Deum, et eruti de captiuitate diaboli templum Domini in se edificare ceperint, orietur in eis multitudo pacis, uinea que loquitur in Euangelio, »Ego sum uitis  uera,« dabit fructum suum, terra quoque bona dabit fructum suum centesimum, sexagesimum, trigesimum: celi etiam dabunt rorem predicationis, de quibus scriptum est: »Celi enarrant gloriam Dei.«

»Et erit, sicut eratis maledictio in gentibus domus Iuda et domus Isrel, sic saluabo uos et eritis benedictio. Nolite timere. Confortentur manus uestre, quia hec dicit Dominus exercituum: Sicut cogitaui ut affligerem uos, cum ad iracundiam me prouocassent patres uestri, et non sum misertus, sic conuersus cogitaui in diebus istis, ut bene faciam Hierusalem et domui Iuda.« Aperte promissiones et consolationes sunt Domini confortantis populum suum. Domum Iuda, duas tribus dicit, Iudam et Beniamin; domum  autem Isrel, decem alias tribus, quibus omnibus misericordiam promittit se prestiturum. Que consolatio potest ad Ecclesiam persecutionibus afflictam referri quod quicunque pro suis peccatis et eiiciuntur de Ecclesia, et captiuantur a diabolo traditi Satane in interitum carnis, si egerint penitentiam, reuertuntur in pristinum statum, et uidebunt pacem Domini, et confessionis sue gloriam possidebunt. »Nolite timere. Hec sunt ergo uerba que facietis. Loquimini ueritatem unusquisque cum proximo suo. ueritatem et iudicium pacis iudicate in portis uestris, et unusquisque malum contra amicum suum ne cogitetis in cordibus uestris.« Quia  bona uobis promisi, ut mea permaneat promissio, facite que precipio, loquimini ueritatem cum  proximo. Proximum, omnem hominem accipiamus, quia ex uno parente omnes generati sumus. Si enim solis carne proximis ueritatem loqui precipimur, ergo peregrinis et alienis licet mentiri? ueritatem et iudicium iudicate in portis uestris, ut in iudicio primo sit ueritas et iustitia, deinde sequatur misericordia. Iudicium enim pacis est, ut is qui iudex est, propositum habeat pacificare discordiam. Quod uero sequitur, »In portis,« consuetudinis illorum fuit, ut in portis ciuitatis iudices sederent, et causas singulorum discernerent. Unde Psalmista dicit de sancto uiro: »Non confundetur cum loquetur inimicis suis in porta;« et propheta: »Oderunt corripientem in porta.« Ideo autem in porta hoc faciebant, ne cogerentur  agricole intrare urbem, et per hoc aliquod dispendium sustinerent, et tam urbani quam rustici in introitu ciuitatis responsa iudicum audirent, et sic ad propria redirent. Quod uero dicit: »Unusquisque malum,« duplici modo hic malum accipi potest, pro afflictione et pro peccato. Ille ergo qui sanctus est, nec cogitet ut aliquem affligat, nec ut eum peccare faciat. »Et iuramentum mendax ne diligatis.« Cum dicit iuramentum mendax, non prohibet uerum iurare. In Euangelio autem penitus tollitur iuramentum Domino dicente: Ego dico uobis non iurare omnino. Qui enim non iurat, nunquam peierat. »Omnia enim hec sunt que odi, dicit Dominus. Et factum est uerbum Domini exercituum ad me dicens: Hec dicit Dominus exercituum: Ieiunium  quarti, et ieiunium quinti, et ieiunium septimi, et ieiunium decimi, erit domui Iude in gaudium et in letitiam et in solemnitates preclaras. ueritatem tantum et pacem diligite.« Ad ea que superius principes Persarum per legatos interrogauerant, utrum mense quinto et septimo ieiunare deberent, an post templi edificationem finire ieiunium et deponere luctum, propheta multis in medio positis, que sequi et prosperare deberent, respondet ex persona Christi. Ieiunium quarti, subaudis mensis, et quinti et septimi, subaudis , id est a communi mensis. Quartus mensis apud Hebreos, apud nos dicitur Iulius, in quo mense descendens Moyses de monte, cum uideret populum ludentem ante uitulum aureum quem fecerant, proiecit tabulas testamenti, quas a Deo acceperat, et  confregit ad radices montis, et idololatrarum uiginti tria millia prostrata sunt. Hoc ipso mense  muri ciuitatis Hierusalem rupti sunt a Chaldeis. Propter hoc ieiunauerunt Iudei semper mense quarto. Quintus mensis illorum apud nos uocatur Augustus. In hoc mense multa passi sunt Iudei aduersa. Nam cum essent in deserto, hoc mense orta est seditio propter exploratores, qui reuersi murmurare fecerunt populum. Propter hoc iratus Dominus, prohibuit ne statim ingrederentur terram repromissionis, sed per quadraginta annos uagarentur in deserto, donec morerentur omnes qui a uiginti annis et supra, egressi sunt de Aegypto, preter Caleph et Iosue. In hoc ipso mense a Nabuchodonosor primo, et post multa secula a Romanis  templum dirutum et incensum est, propter quas causas grauissimum sibi singulis annis indixere ieiunium. Septimus mensis Hebreorum a nobis appellatur October, quo mense occisus est Godolias ab Ismel, ut supra memoratum est, et reliquie Iudeorum disperse sunt. Hec est causa ieiunii septimi mensis. Mensis decimus illorum apud Romanos uocatur Ianuarius, quo mense Ezechiel propheta et cunctus populus captiuorum qui erant in Babylone, audierunt quinto mense templum esse subuersum. Idcirco in hoc mense annis singulis ieiunabant. Sensus ergo talis est: Dies ieiuniorum quos hactenus habuistis, his temporibus in luctu, sciatis conuertendos esse uobis in gaudium, me uobis prospera  concedente, ita duntaxat, si ueritatem diligatis et pacem.

»Hec dicit Dominus exercituum: Usquequo ueniant populi, et habitent in ciuitatibus multis, et uadant habitatores unus ad alterum dicentes: Eamus et deprecemur faciem Domini, et queramus Dominum exercituum.« Ieiunia  predicta quarti et quinti mensis uertentur in solemnitates preclaras, in tantum ut ciuitates Iudee, que prius deserte fuerant, multitudine ciuium repleantur, et una ciuitas pergat ad alteram, et se mutuo cohortabuntur, quia per hos septuaginta annos nullus fuit qui ueniret ad templum Domini, eo quod uie Sion in luctu et solitudine essent, nunc pace reddita pergamus Hierusalem, ut celebremus solemnitates, que in lege  precipiuntur in anno fieri, et dicente una ciuitate, respondebit altera: »uadam etiam ego,« quo tempore:

»Et uenient populi multi et gentes robuste ad querendum Dominum exercituum in Hierusalem, et deprecandam faciem Domini,« et ut sacrificent Domino Deo, et deprecentur faciem eius. Sed altiore sensu facies Domini, Filius est Dei Patris, per illum enim quasi per faciem Pater Deus agnoscitur, sicut ipse Filius dicit: »Manifestaui nomen tuum hominibus.« Omnes ergo credentium populi confluunt ad Ecclesiam, et ibi deprecantur Filium Dei laudis uictimas Deo immolant.

»Hec dicit Dominus exercituum: In diebus illis in quibus apprehendent decem homines ex omnibus linguis gentium, et apprehendent fimbriam uiri Iudei,  dicentes: Ibimus uobiscum, audiuimus enim quoniam Deus uobiscum est.« Quamuis Iudei hoc ad ultima Antichristi tempora referant, nos dicimus in aduentu Domini ista fuisse, quando ex Maria uirgine natus est. Decem enim isti homines Ecclesie sunt per orbem diffuse. Nam denarius perfectus est numerus, finis tessere numerorum. Iota quoque littera apud Grecos, a quo nomen Iesu inchoat, denarium exprimit. Hos decem uiros requisiuit Dominus ab Abraham, si inuenero ibi decem, non delebo urbem propter decem. Has Ecclesias que hic denario figurantur, Ioannes in Apocalypsi septenario numero ostendit, dicens uidisse Filium hominis in medio candelabrorum, id est Ecclesiarum, quas mystice sub nominibus ciuitatum describit. In Isaia quoque dicitur:  Apprehendent septem mulieres uirum unum in die illa. Apostolus quoque Paulus ad septem tantum scribit Ecclesias, ad Romanos uidelicet, ad Corinthios, ad Galatas, ad Ephesios, ad Philippenses, ad Colossenses, ad Thessalonicenses. Ecclesias ergo, quas illi septenario numero signauerunt, propter dona septiformis Spiritus, hic propheta Zacarias denario exprimit numero propter denariam perfectionem. Et apprehendent decem homines, id est Ecclesie in uirum perfectum prouecte, et rationem spiritualis intellectus habentes, apprehendent fimbrias uiri Iudei, hoc est Domini Saluatoris, de quo scriptum est: »Iuda, te laudabunt fratres tui;« et in psalmo: »Iuda rex meus.« Huius Iudei fimbriam apprehendent  Ecclesie, id est credent incarnationis eius mysterium. Per fimbriam, que est minima pars uestis, humilitas incarnationis eius innuitur. Hanc tetigit mulier hemorrousa, et sanata est. Hunc itaque apprehendent, cupientes eius inherere uestigiis. Omnes ergo qui censentur nomine Christiano, et in mensuram  uiri perfecti uenerunt, comprehenduntur in decem hominibus, et hi apprehendent fimbriam uiri Iudei, id est imitatores student esse Christi credendo fideliter incarnationem illius. Possumus quoque per fimbriam uiri Iudei Paulum apostolum specialiter accipere: nam fimbria minima pars est uestis, et ipse de se dicit: »Ego sum minimus apostolorum, qui non sum dignus uocari apostolus.« Fimbria itaque uiri Iudei Paulus  est apostolus Domini nostri. Hanc fimbriam apprehendunt decem homines, id est, doctrinam eius sequuntur omnes in Christum credentes, iuxta quod ipse dicit: »Imitatores mei estote.«



CAPUT IX.

»Onus uerbi Domini in terra Hadrach et Damasci requiei eius.« Hec prophetia de constructione sancte Ecclesie est, que tam ex Iudeis quam ex gentibus constat. Est autem ordo uerborum: Onus enim pondus uerbi Domini, acuti et mollis, acuti uidelicet contra peccatores, mollis erga iustos. Had enim Hebraice acutum, rach molle dicitur, ergo pondus uerbi Domini peccatoribus grauissimum, molle iustis. In terra Hadrach, Iudeos intelligamus: per Damascum, gentes.  Fit ergo onus uerbi Domini in terra Hadrach, id est populo Iudeorum, super quem et seueritatem Dominus exercuit et clementiam, seueritatem in illos qui credere noluerunt, clementiam uero in eos qui ab infidelitate ad fidem conuersi sunt. Damascus autem requies Domini dicitur, quia in gentilitatis fide et deuotione Dominus requieuit, iuxta quod per Isaiam predictum fuerat de Christo: Antequam sciat puer uocare patrem aut matrem suam, accipiet uirtutem Damasci et spolia Samarie. Recte autem Damascus sanguinem bibens, uel sanguis cilicii interpretatur, quia gentilitas primo per idololatriam cruentata, sanguine peccatorum sauciabatur, postea sanguinem malitie cilicio penitentie studuit detergere.  »Quia Dominus est oculus hominis et omnium tribuum Isrel.« Idcirco  domus Domini, id est Ecclesia de utroque populo et de terra Hadrach et de Damasco construitur, quoniam Domini est quicunque uel de gentibus, uel de Iudeis respicit eum, credendo et sperando in illum. Oculus enim aspectus est contemplationis.

»Emath quoque in terminis eius, et Tyrus et Sidon, assumpserunt quippe sibi sapientiam ualde. Et edificauit Tyrus munitionem suam, et coaceruauit argentum quasi humum, et aurum ut lutum platearum. Ecce Dominus possidebit eam, et percutiet in mari fortitudinem eius, et hec igni deuorabitur.« Emath ciuitas est Syrie Celes, quia ab Antiocho Epiphane reedificata, Epiphania est nuncupata. Interpretatur  enim Emath indignatio. Et hec igitur et Tyrus et Sidon erunt in terminis eius, id est Damasci, siue in terminis terre Hadrach, ut et ipse cum illis credant in Dominum Saluatorem, cui dicit propheta in psalmo: »Postula a me et dabo tibi gentes,« etc. Emath que indignatio, et Tyrus que angustia, et Sidon que uenatio inutilis interpretatur, gentium populos designant, que primo ad predicationem nominis Christi indignate sunt, et in angustia peccatorum erant, et uenabantur a diabolo, in cuius typum precesserat Nemroth robustus uenator coram Domino. Quod uero he ciuitates uel magis gentes, quas significabant, promptissime fuerint ad credendum, Dominus ostendit in Euangelio dicens: »ue tibi Corozaim, ue tibi Bethsaida, quia si in Tyro et  Sidone facte fuissent uirtutes que in te facte sunt, olim penitentiam egissent.« Assumpserunt itaque sapientiam ualde, id est sophismata et calliditates artis dialectice. Tyrus quoque edificauit munitiones suas, id est fortia argumenta, quibus quasi muro quondam munita gentilitas, a nullo posset ueritatis doctore superari. Coaceruauit argentum, id est rhetorice facundie, et aurum sensuum moralium et allegoriarum. uerum quam sint hec uilia et contemnenda ostendit, cum argentum et aurum istud comparat luto platearum. Hec autem congregabant, ut munirent regnum idololatrie, et insuperabile facerent. Dominus ergo possedit Tyrum et Sidonem, cum earum percusserit fortitudinem, quam habent in turbulento mari huius seculi, et destruxerit omnem  sapientiam secularem, et aurum atque argentum earum excoxerit et purgauerit illo igne, de quo ipse in Euangelio dicit: »Ignem ueni mittere in terram,« etc.

»uidebit Ascalon et timebit, et Gaza, et dolebit nimis, et Accaron, quoniam confusa est spes eius. Et peribit rex de Gaza, et Ascalon non habitabitur. Et sedebit separator in Azoto.« Cum  uiderit Ascalon, et Gaza, et Accaron, que sunt ciuitates Philistinorum, quod Emath sit in terminis Damasci, et Tyrus et Sidon ad eam transierint, easque uiderint possessas a Domino, dolebunt ac timore replebuntur, quia uidebunt spem quam in idolis posuerant, esse confusam. Ascalon interpretatur ignis ignobilis, siue ponderata; Gaza, fortis aut imperium,  Accaron autem, sterilis, siue eradicata; Azotus, ignis generans, uel ignis patrui, uel ignis mamille. Iebuseus conculcatus, significat animas eo modo a diabolo deceptas. Nam Ascalon, in qua antea fuerat diabolus, qui est ignis ignobilis, et ad mensuram uel pondus peruenerat peccatorum, uidelicet gentium populus, timuit tali pauore perterrita. Gaza, que fortis fuerat, et sibi imperium idololatrie promittebat, doluit nimis, agens penitentiam priorum scelerum. Accaron quoque sterilis, et absque Dei notitia, non habens spirituales filios, eradicata est ab errore, quo quasi firma radice tenebatur. Cum ergo he ciuitates fuerint perterrite, quas diximus figurare gentes, et doluerint eo quod spes earum frustrata  sit, tunc sedebit separator in Azoto, id est, Dominus Saluator, qui separat frumentum a paleis, malos pisces a bonis, quique in iudicio separabit oues ab hedis. Sedebit autem in Azoto, ubi ignis spiritus Dei generat filios adoptionis, ubi est ignis patruelis, id est eiusdem Domini nostri Iesu Christi, qui ex nobis carnem assumere dignatus est, et de quo Isaias: Cantabo, inquit, dilecto meo canticum patruelis mei, uinee mee. Ibi quoque ignis mamille, hoc est, desiderium et ardor sugendi lac doctrine spiritualis. Nam duo ubera Ecclesie, duo sunt Testamenta, sicut sponsa indicat in Canticis canticorum: »Botrus Cypri dilectus meus mihi, inter ubera mea commorabitur.« »Et disperdam superbiam Philistinorum, et auferam sanguinem eius de ore eius, et  abominationes eius de medio dentium eius. Et relinquetur etiam ipse Deo nostro, et erit quasi dux in Iuda.« Philistiim, qui interpretantur cadentes poculo, eo quod de calice demoniorum inebriati corruerunt. Hi ergo interpretantur euocationes gentium, hoc est, blasphemie, siue esus eorum que idolis sunt immolata, ut his ablatis relinquatur ipsa Deo nostro, et spreta multorum cura, unum tantum Deum incipiat adorare, sitque dux in Iuda, ut prior populus, qui hic per Iudam signatur, uertatur in caudam, et nouissimus qui erat cauda, transeat in caput. »Et Accaron« quondam sterilis et eradicata, id est, gentilitas sit. »Quasi Iebuseus,« id est, quasi Hierusalem, que ciuitas tribus nominibus diuersis temporibus appellata est. Primo dicta est Salem, deinde a  Iebuseis possessa, uocata est Iebus, sicque coniunctis duobus nominibus Iebus et Salem, dicta est Hierusalem. Accaron erit quasi Iebuseus, quia gentes accipient gratiam, quam aliquando Hierosolymite habuerunt credentes in Deum. »Et circumdabo domum meam,« id est Ecclesiam. »Ex his qui militant mihi euntes et reuertentes,« id est angeli qui mihi deseruiunt in diuersis ministeriis, propter eos qui hereditatem capiunt salutis, quorum presidio uallatur Ecclesia, dicente Psalmista: »Immittet angelus Domini in circuitu timentium eum.« »Et non transibit ultra super eos exactor,« id est diabolus, de quo Isaias: »Quomodo quieuit exactor, cessauit tributum?« »Quia nunc uidi in oculis meis,« id est, uidere feci prophetas meos. Ipsi enim sunt oculi Domini,  per quos uidit, id est annuntiauit uocationem gentium et Ecclesie securitatem.

»Exsulta satis, filia Sion, iubila, filia Hierusalem Ecce rex tuus ueniet tibi iustus et saluator, ipse pauper et ascendens super asinum et super pullum filium asine.« Hec prophetia, ut Mattheus euangelista exponit, impleta est in Saluatore, quando uenit Hierusalem, sedens super pullum asine, exceptus est a turbis cum ramis palmarum, diuinas sibi laudes acclamatibus. Dicitur ergo: »Exsulta satis, filia Sion, iubila, filia Hierusalem,« que una est ciuitas. »Ecce rex tuus,« omnium uocibus prophetarum promissus, »uenit tibi,« id est propter te, ut te liberet, »iustus et saluator,« qui Hebraice dicitur iehsu, quoniam  ipse saluum faciet populum suum a peccatis eorum. Ipse pauper, qui cum diues esset, pro nobis pauper fieri dignatus est. »Ascendit super asinam et pullum filium asine,« super utrumque uidelicet populum. Nam per asinam synagoga intelligitur, que grauissimum iugum legis sustinuerat. Pullus autem lasciuus et liber gentium designat populum, non habentem rectorem dominum, nec frenum legis. Super utrumque populum sedens Dominus ingreditur Hierusalem, et de presenti Ecclesia gubernat illos ad uere pacis uisionem.

»Et disperdam quadrigam ex Ephraim, et equum de Hierusalem, et dissipabitur arcus belli, et loquetur pacem gentibus, et potestas eius a mari usque ad mare, et a fluminibus usque ad fines terre.«  uox Dei Patris, qui exsultare iusserat filiam Sion, et iubilare filiam Hierusalem, adhuc loquitur dicens quid facturus sit. »Disperdam  quadrigam,« id est nulla erunt prelia omni mundo, in aduentu Christi pacificato. Allegorice Ephraim, qui interpretatur ubertas, hereticos designat, qui gloriabantur in curribus, hoc est, in superbia scientie sue. De quibus Psalmista: »Hi in curribus et hi in equis,« etc. Et alibi: »Filii Ephraim intendentes et mittentes arcum.« Disperdet quoque equum de Hierusalem, id est omnem carnis superbiam et uoluptatem, que designatur per equum. Unde Psalmista: »Nolite fieri sicut equus et mulus.« Tunc quoque dissipabitur arcus belli, id est omnia preliorum instrumenta cessabunt, pace in toto mundo florente. uel dissipabitur  arcus belli, ut iam non emittantur ignita iacula, que carnalium possint corda uulnerare. Loquetur pacem gentibus, de quibus dictum est: »Ipse erit exspectatio gentium.« His gentibus loquetur pacem factam inter Deum et homines per sanguinem suum. »Et potestas eius a mari usque ad mare.« Per totum enim mundum potestas eius est, et ubique Christus adoratur et colitur. Hinc Psalmista: »Dominabitur a mari,« subaudis Indico, »usque ad mare,« subaudis Oceanum, »et a flumine« Iordane, in quo baptizatus est, cepit predicare »usque ad terminos orbis terre.«

»Tu quoque in sanguine testamenti tui emisisti uinctos tuos de lacu, in quo non est aqua.« Nunc facit propheta apostropham, imo Deus loquitur ipse  ad Christum Filium suum, et dicit: Tu quoque eduxisti uinctos tuos, id est sanctos, qui in uinculis tenebantur, de lacu in quo non est aqua, hoc est, liberasti eos de inferno, in quo nulla est misericordia. Denique in resurrectione Domini, multi sanctorum qui in inferno uinculis originalis peccati tenebantur, surrexerunt cum eo, et uenerunt in sanctam ciuitatem, et apparuerunt multis. De hoc sanguine testamenti ipse in cena dixit apostolis: »Hic est calix Noui Testamenti in meo sanguine, qui pro uobis fundetur.«

»Conuertimici ad munitionem, uincti spei, hodie quoque annuntians duplicia reddam tibi.« Rursum conuersio fit sermonis ad nos, qui uincti eramus, et  Dei misericordia liberandi. uos  qui nunc uincti estis in terribili carcere inferni, et solutionem inferni in aduentu Christi speratis, conuertimini ad munitionem, id est ad fiduciam diuine protectionis, et dicite cum Psalmista: »Esto mihi in Deum protectorem.« Siue, conuertimini ad munitionem, id est, recordamini paradisi quem nunc in spe habetis, sed ex hoc tempore in re illum possidebitis, ibi erit uobis munitio et secura tranquillitas, quando iam nullius hostis imperium formidabitis. Hodie quoque annuntians duplicia reddam tibi, id est ex hoc tempore quod ista annuntio, reddam tibi duplicia, ut pro breui tribulatione eterna recipiatis premia. Namque, ut Apostolus dicit, »omne quod in mundo est, momentaneum est et tribulationis breue, supra  modum in sublimitate eterne glorie pondus operatur in nobis, non contemplantibus nobis que uidentur, sed que non uidentur. Que uidentur, temporalia sunt: que autem non uidentur, eterna.«

»Quoniam extendi mihi Iudam quasi arcum, impleui terram Ephraim.« Iudas Christus est Dominus, qui de regali tribu natus est. Hunc Deus Pater sibi quasi arcum extendit, quando illum carnem ex uirgine sumere uoluit. Ipse est enim arcus, ipse sagitta, ipse et , id est sagittarius. Arcus quidem sicut hic, »extendi  mihi Iudam quasi arcum;« sagitta uero, sicut ipse per Ieremiam de Deo Patre loquitur: »Posuit me sicut sagittam electam, in pharetra sua abscondit me:« sagittarius uero, sicut in Psalmo ei per Dauid dicitur,  »Sagitte tue acute, populi sub te cadent.« Hac sagitta impletus est Ephraim, id est hereticorum cetus armatus contra Dominum, et paratus ad bellum, ut ipse quoque sagittis Domini uulneretur ad salutem, et dicat cum Ecclesia: »uulnerata caritate ego sum.«

»Et suscitabo filios tuos, Sion, super filios tuos, Grecia, et ponam te quasi gladium fortium.« Si per Ephraim intelliguntur heretici, iure per filios Grecie magistri mundane philosophie accipiuntur. Impleuit ergo Dominus Ephraim sagittis, et suscitauit filios Sion, id est filios Ecclesie super filios Grecorum, id est philosophorum, quia predicantibus apostolis, omnes peruersi dogmatis principes, omnis philosophorum assertio, qui maxime apud Athenas  uiguerunt, gladio suo uerbi Dei destructa est, imo per ipsum Christum qui est gladius fortium, de quo Psalmista: »Accingere gladio tuo,« et alius propheta: »Et uos Aethiopes, interfecti gladio meo eritis;« et Apostolus: »uiuus est sermo Dei et efficax, et penetrabilior omni gladio ancipiti.«

»Et Dominus Deus super eos uidebitur, et exibit ut fulgur iaculum eius. Et Dominus Deus in tuba canet, et uadet in turbine austri.« Cum  arcu et gladio Domini heretici et gentium sapientes a filiis Sion interfecti fuerint, apparebit super eos gloria Domini; hoc est enim quod dicit: Dominus Deus super eos uidebitur, et egredietur ut fulgur iaculum predicationis eius, coruscans splendore  miraculorum. Hinc alius propheta dicit: »In luce sagittarum tuarum ibunt, in splendore fulgurantis haste.« Qui splendor et fulgura appellantur, et tuba siue clangor, ut quos splendor illustrauerit, clangor tube excitet ad audiendum, et talis possit dicere cum propheta: »Dominus Deus aperuit mihi aurem.« Erigit mane, mane erigit mihi aurem, ut audiam quasi magistrum. uidet etiam Dominus in turbine austri, id est in motu comminationis, qui idcirco nominatur supplicia, ut misereatur. Unde sequitur:

»Dominus exercituum proteget eos,« quos sua comminatione terruerat. »Et deuorabunt, et subiicient lapidibus funde,« filii Sion protecti a Domino, hoc est uiri Ecclesiastici, deuorabunt, subaudis aduersarios, qui intelliguntur per filios Grecie,  »et subiicient lapidibus funde,« comminationibus Scripturarum illos sibi subiicientes, et rotatu funde, id est testimoniis et exemplis diuinorum eloquiorum, et inebriabuntur quasi uino plenissima Scripturarum scientia, ad quam ebrietatem inuitat nos Sapientia: »Comedite, amici, bibite et inebriamini, karissimi.« Sicque placebit Deo eorum ebrietas, quasi libatio sacrificii, et sicut cornua altaris, id est quatuor anguli, quos semel in anno pontifex ingressus in Sancta sanctorum cum sanguine digito in sanguine intincto tangebat. »Et bibentes inebriabuntur quasi a uino, et replebuntur ut phiale, et quasi cornua altaris; et saluabit eos Dominus Deus eorum in die illa ut gregem populi sui, quia lapides sancti eleuantur super terram eius.« Quia sancti lapides,  id est electi quoque eleuabuntur super terram eius, leues et nullum penitus peccati pondus habentes, nec exspectabunt ut ab edificantibus subleuentur, sed ipsi eleuabuntur, et festinabunt imponi in fundamento Christi, et contineri angulari lapide. De his lapidibus loquitur Petrus: »Ad quem accedentes lapidem uiuum, et ipsi tanquam lapides uiui superedificamini.«

»Quid enim bonum eius est, et quid pulchrum eius, nisi frumentum electorum, et uinum germinans uirgines?« Frumentum electorum et uinum germinans uirgines, secundum sacratiorem sensum, Dominus et Saluator est, qui de se dicit: »Nisi granum frumenti cadens in terram mortuum fuerit, ipsum solum manet.« De hoc frumento mola passionis  confracto et igne mortis decocto, factus est nobis panis qui de celo descendit, et dat uitam mundo. Ipse quoque qui est panis, est et uinum quod letificat cor hominis. Hoc uinum bibitur ab illis uirginibus, que secundum Apostolum sunt sancte corpore et spiritu, et inebriate dicunt cum sponsa: »Introduxit me rex in cellam uinariam, et ordinauit in me caritatem.« Hoc uinum germinat uirgines, quia quos amor Christi inebriat, omnia mundi oblectamenta spernunt, et quasi ebrii et insensibiles mundo fiunt, solum Christum diligunt et dicunt cum Apostolo: »Itaque ex hoc iam neminem nouimus super terram.«



CAPUT X.


»Petite a Domino pluuiam in tempore serotino, et Dominus faciet niues et pluuiam imbris. Dabit eis singulis herbam in agro.« Hortatur Dominus credentes in Christum ut petant serotinam pluuiam, hoc est plenitudinem gratie spiritualis in seculi consummationem. Tunc enim dabit Dominus niues et pluuiam imbris, quia quo magis affligetur Ecclesia, eo maiori spe et constantia roboratur, et tunc singulis in agro pectoris uirens herba uirtutum succrescat, ut possint dicere cum Psalmista: »Dominus regit me,« etc.

»Quia simulacra locuta sunt inutile, et diuini uiderunt mendacium, et somniatores frustra locuti sunt, uane consolabantur. Idcirco adducti sunt quasi  grex, affligentur, quia non est eis pastor.« Hoc de hereticis dicitur, qui maxime in mundi termino abundabunt. Hi enim sub nomine Christiano decipiunt homines, attendentes spiritibus erroris et demoniorum, in hypocrisi loquentium mendacium, quique uane consolantur, quia sunt falsa que sibi suisque promittunt; et quia hec faciunt, adducti et captiuati sunt a diabolo, traditi Satane in interitum carnis, et affliguntur, quoniam non habent pastorem Christum, quem falso habent, promittunt. Hec omnia absque eo loco ubi dicitur: »Extendi mihi Iudam quasi arcum; impleui terram Ephraim,« Hebrei ad tempora Machabeorum ducum referunt, qui uicerunt Macedones, et templum ab ethnicis sordidatum, post trium et semis annorum spatium mundauerunt.  Quod uero dicitur: »Inebriabuntur quasi a uino, et replebuntur ut phiale,« ita exponunt: Hi qui cum Iuda Machabeo erant, sic cum desperatione pugnabant, ueluti ebrii obliti sue salutis, nec de uita ullam curam habentes, sed de sola uictoria. Illud quoque quod dicitur: »Quid bonum est, quid pulchrum, nisi frumentum electorum et uinum, germinans uirgines,« sic accipiunt: Idcirco Machabei tanta faciebant, et mortem libentissime suscipiebant, ut superatis hostibus mundaretur templum, legis precepta iterum seruarentur, et eruditio Scripturarum germinaret uirgines, id est populos credentium in unum Deum, et haberent rursus eruditos uiros, qui frumentum diuine legis comedere deberent, et idcirco peterent a Domino pluuiam serotinam, ut quia iam defecerunt  prophete, et mundus tendebat ad finem, tandem Christus qui missus est, ueniret et tribueret illis niues et pluuias imbris, id est, impleret manifeste que a prophetis predicta sunt.

»Super pastores iratus est furor meus, et super hircos uisitabo, quia uisitauit Dominus exercituum gregem suum domum Iuda, et posuit eos quasi equum glorie sue in bello.« Sepe contingit ut pro peccatis pastorum populus affligatur et tradatur aduersariis. Nam Dauid peccante, multa millia Iudaici populi pestilentia deleta sunt. Itaque propheta dicit Dominum iratum super pastores, sed iratus pastoribus uisitat super hircos, id est super populum, quia ipsi magistros in culpa sequuntur, et tamen postea  cum peccatis ultionem fecerit, uisitabit in bono gregem suum, domum Iuda, id est eos qui Deum uoce et moribus confitentur. Et ponet eos quasi equum glorie, quia presidebit eis, et reget illos, et in illis mirabilis apparebit. De his equis propheta dicit: Qui ascendit super equos tuos, et equitatus tuus sanitas.

»Ex ipso,« id est qui ponet eos quasi equum glorie sue, erit »angulus,« id est perfectus aliquis qui uelut lapis angularis continebit et confortabit constitutos in certamine. Et »ex ipso« erit »paxillus« humilis aliquis in Ecclesia, et tamen sua patientia reliquos quasi extensum sustinens tabernaculum. Et »ex ipso arcus prelii,« id est predicator, iacula comminationis peccatoribus immittens. »Et  ex ipso egredietur omnis exactor simul,« qui quasi cogat nolentes, et exigat ut Christo subdantur perterriti formidine iudicii, cum audiunt quanta infidelibus sint supplicia preparata.

»Et erunt quasi fortes, conculcantes lutum uiarum in prelio, et bellabunt, quia Dominus cum eis.« Cum fuerint pro Christo martyrio coronati, et dixerint cum Psalmista: Si consistant aduersum me castra, etc. Sed hoc loco Hebrei exponunt, quod illa persecutio que Iudeis contigit sub Antiocho, per culpam contigerit magistrorum, et ideo uisitauerit super hircos, id est populum, et tradiderit eos gentibus, postea uisitauerit gregem suum domum Iuda, suscitando illis Iudam Machabeum et ceteros qui quasi equus glorie fuerunt. Quod uero dicitur: Ex  ipso angulus et ex ipso paxillus, angulum interpretantur regiam potestatem, quod duos parietes contineat; paxillum uero, sacerdotium. Ex ipso exactor, id est omnes alie minores dignitates, ut sit sensus. Nulla erit dignitas, que non illius, id est Iude Machabei disponatur arbitrio.

»Et confundentur ascensores equorum et confortabo domum Iuda, et domum Ioseph saluabo. Et conuertam eos, quia miserebor eorum, et erunt sicuti fuerunt quando non proieceram eos. Ego enim Dominus Deus eorum exaudiam eos.« Hec quoque iuxta superiorem accipienda sunt intellectum, quando et persecutionibus confortabit Dominus martyres suos, et desperatis prestabit auxilium, tunc confundentur ascensores equorum, id est superbi persecutores.  Tunc confortabit domum Iuda, id est confitentes Dominum, et domum Ioseph, qui auctus siue beatus interpretatur.

»Et erunt quasi fortes Ephraim, et letabitur cor eorum quasi a uino, et filii eorum uidebunt et letabuntur, et exsultabit cor eorum in Domino.« Ephraim, qui interpretatur ubertas, ut sint eo digni nomine. Et letabuntur cum biberint uinum uitis uere, id est cum socii fuerint passionum Christi. Filii quoque eorum, quibus loquitur Apostolus: »Filioli mei, quos iterum parturio,« etc., et quibus Psalmista dicit: »uenite, filii, audite me.« Letabuntur, et cor eorum gaudebit in Domino, dicentes cum Apostolo: »Non sunt condigne passiones huius  temporis,« etc. Nihilominus hec ab Hebreis ad Machabeos referuntur, quod superatis hostibus domus Iuda, id est due tribus, et domus Ioseph, id est decem tribus saluabuntur, et sic gaudebunt quasi ebrii uino. Tunc quoque sociabuntur due et decem tribus, que sub Hieroboam ab inuicem separate fuerant, et tunc erunt sicut fuerunt antequam eos Dominus proiecisset. Filii quoque eorum uidentes triumphos parentum, letabuntur in Domino.

»Sibilabo eis, et congregabo illos, quia redemi eos, et multiplicabo eos sicut antea fuerant multiplicati, et seminabo eos in populis.« Sacratiore sensu sibilabit Dominus, id est signum faciet his qui peccatis fuerant dispersi, ut ad ipsum redeant. Et loquitur in Euangelio: »uenite ad me omnes qui laboratis  et onerati estis.« Congregantur autem, quia Dominus redemit eos pretioso sanguine suo. Multiplicantur, quia sicut antea fuerant multiplicati, id est secundum quod ad Abraham dictum est: »In semine tuo benedicentur omnes gentes.« Et Apostolus: »Quotquot ex fide sunt Abrahe, hi filii sunt Abrahe.« Seminantur quoque in populis, ut in omnibus gentibus Christum annuntient, sicut ipse precepit: »Euntes in mundum uniuersum, predicate Euangelium omni creature.«

»Et de longe recordabuntur mei.« Quibus uerbis gentes innuuntur, que longe erant pre infidelitate a Deo; de quibus Psalmista: »Reminiscentur et conuertentur ad Dominum,« et qui mortui erant peccatis. »Et uiuent cum filiis suis,« illis uidelicet quos  predicando genuerunt Christo. Talibus dicit Apostolus: »Tanquam paruulis in Christo, lac uobis potum dedi, non escam.«

»Et reuertentur, et reducam eos de terra Aegypti,« id est de tenebris ignorantie, in quibus diabolus regnat. »Et de Assyriis congregabo eos« de superbo sensu praui dogmatis hereticorum. »Et ad terram Galaad et Libani adducam eos, et non inuenietur eis locus.« Galaad interpretatur testimonium transmigrationis, Libanus dealbatio. Reducuntur ergo ad terram Galaad, qui de carnalibus transeunt ad spiritualia, et de terrenis ad celestia. Adducuntur ad terram Libani, qui deposita nigredine peccatorum, dealbantur baptismate, postea educti de corpore, dealbabuntur, accipientes immortalitatis candidam  stolam.

»Et transibunt in maris freto, et percutiet in mari fluctus, et confundentur omnia profunda fluminis. Et humiliabitur superbia Assur, et sceptrum Aegypti recedet. Confortabo eos in Domino, et in nomine eius ambulabunt, dicit Dominus.« Iuxta litteram traditio Hebreorum est, quod populus Iudeorum captus ab Assyriis et a Chaldeis. non solum in Medos et Persas, siue in Babylonem traditus est, sed etiam in septentrionalem plagam et in Bosphorum, et postea ex parte inde uocatus, Dei eos respiciente clementia. Et hoc est quod hic dicitur: »Transibunt in maris freto,« id est in angusto mari Propontidis, ubi angustissimum fretum Chalcedonem  et Byzantium diuidit, et percutiet Dominus in mari fluctus, uadens ante populum suum, et confundentur profunda fluuiorum, ut quondam factum est, cum mare Rubrum diuisum est, et Iordanis siccatus est. Tunc humiliabitur superbia Assyriorum, et sceptrum Aegypti tolletur ab eis, liberato Dei populo, et confortabuntur in Domino, et in nomine eius ambulabunt, reuertentes in terram suam. Hec iuxta traditionem Hebreorum dicta sint. Iuxta sensum mysticum, transimus et nos in angustum mare huius seculi, quod sanctis angustissimum et periculorum est plenum: amatoribus autem huius seculi latissimum est, quia lata uia est que ducit ad mortem, arcta autem est que ducit ad uitam. In mari hoc huius seculi angusto et turbulento, primus transiuit Redemptor  noster, deinde secuti sunt eum apostoli, de quibus dicitur: Qui descendunt mare in nauibus, ipsi uiderunt opera Domini. Tunc humiliabitur superbia Assur, id est diaboli, et imperium Aegypti, id est tenebrarum et eriarum potestatum, recedet, cum nouissima mors destruetur, et ille qui habebat mortis imperium, claudetur in gehenne carcerem. Sancti uero confortabuntur in Domino, et dicent: »Fortitudo mea et laus mea.« Et ambulabunt in nomine eius, id est in nomine Christi, a quo Christiani uocantur, et sub dignitate huius tituli ambulabunt de uirtute in uirtutem, donec uideatur Deus deorum in Sion.



CAPUT XI.

 »Aperi, Libane, portas tuas, et comedat ignis cedros tuas.« Libanus mons est Phenicis, ubi terminus Iudee contra septentrionem est. Sed hoc loco templum uocat Libanum, quod de lignis Libani constructum erat. Predixit ergo propheta quod templum, quod nouiter fuerat edificatum a Zorobabel et Iesu, destruendum esset a uespasiano et Tito principibus Romanorum. »Aperi , Libane, portas tuas,« ut suscipias ingredientes hostes. Et quod dixerat Libanum, seruat metaphoram, subdens, et deuoret ignis cedros tuas. Per cedros et abietes et quercus Basan et saltum nemorosum, principes et sacerdotes et populum significat Iudeorum. »Comedat  ignis cedros tuas,« ut cuncta uel incendio uel hostili imperio uastentur, et tam duces quam populi consumantur.

 »Ulula, abies, quia cecidit cedrus, quoniam magnifici uastati sunt; ulutate, quercus Basan, quoniam succisus est saltus munitus.« Mutua  lamentatione sacerdotes et principes ac populus, uestrum plangite interitum, et quasi quereres quid significent cedri, quidue abietes et quercus, respondet, ostendens de hominibus se dicere, quoniam magnifici uastati sunt. Basan confusio dicitur, quercus uero Basan, homines dicit confusionis et ignominie, quoniam succisus est saltus munitus. Saltum munitum siue nemorosum, ipsum templum dicit, quod inexpugnabili firmitate constructum fuerat a diuersis regibus, et ad ultimum ab Herode. Quod dicit metaphorice  succidendum, id est Romanis pugnantibus deuastandum.

»uox ulutatus pastorum, quia uastata est magnificentia eorum.« Quos supra cedros uel abietes siue quercus dixerat, nunc quasi exponens quid dixerit, per aliam metaphoram uocat pastores, id est sacerdotes et principes eorum. Iam dicit audiri ululatum, quoniam magnificentia et decus illorum, templum uidelicet in quo maxime gloriabantur, incensum et destructum sit.

»uox rugitus leonum, quoniam uastata est superbia Iordanis.« Quos superius arbores uel pastores dixerat, nunc uocat leones, et sicut superius altitudinem templi comparauit celsitudini montis Libani, quo nichil excelsius, nichilque condensius est in terra  repromissionis, sic nunc rugitum leonum et superbiam Iordanis iungit, quia in illa regione omnium fluminum maximus est Iordanis, iuxta quem morantur leones, siue ut ardorem sitis aqua fluminis releuent, siue quia uicinum est desertum et uasta solitudo. Ait ergo propheta: »uox rugitus leonum,« id est optimatum et principum, subaudis audita est. »Quia uastata est superbia Iordanis,« hoc est, dignitas templi deleta est, unde auxilium sperabatur.

»Hec dicit Dominus Deus meus: Pasce pecora occisionis, que qui possidebant, occidebant, et non dolebant, et uendebant ea.« uox Domini ad prophetam. Nunc  interim nutriatur grex et crescat, qui postea ab hostibus capiatur. Que pecora Romani  qui possidebant iure uictorum, occidebant, et non dolebant, nec miserebantur, que seruabant ad uitam, uendebant, et letabantur, »dicentes: Benedictus Dominus, diuites facti sumus.« Hec ita gesta esse qui historiam legerit, inueniet. Tropologice possunt hec referri ad episcopos et presbyteros Christianorum. Pascunt enim pecus occisionis mali pastores, quorum negligentia perit grex Domini, dum subiectos uident ire per abrupta uitiorum, et non corrigunt, nec emendant, dum metuunt amittere commoda temporalia, que diligunt, sicque pascunt eos non ad uitam, sed ad occisionem, neque possunt dicere cum Apostolo: »Quis scandalizatur, et ego non uror?« uendunt quoque submissos populos, cum ex illorum interitu sibi diuitias parant,  fauent peccantibus, laudantes eos predas qui agunt de miseris, et iniquos benedicentes.

»Et pastores eorum non parcebant eis, et ego non parcam ultra super habitantes terram, dicit Dominus.« Quia  pastores non parcebant gregi, sed ipsi primi deuorauerunt populum meum, idcirco et ego non parcam ultra super habitantes terram, subaudis Iudeam. Hoc enim iuxta litteram de terra Iudeorum, et non de omni orbe dicitur. Non  parcam ultra, sed continuo ulciscar, et tradam illos hostibus. Quod impletum est quadragesimo secundo anno post Dominicam passionem, quod tempus datum fuerat illis ad agendam penitentiam.

»Ecce ego tradam homines, unumquemque in  manu proximi sui, et in manu regis sui, et concident terram, et non eruam de manu eorum, et depascam pecus occisionis, propter hoc, o pauperes gregis.« Dimittam  homines, ut mutua se cede interficiant. Legamus Iosephum, et inueniemus quod in ipsa obsidione Hierusalem tanta inter Iudeos erat discordia et seditio, ut in tres partes populus diuideretur, et inuicem contra se pugnarent. Et concident  terram Romani. Quod uero dicit, »regis sui,« tunc quidem Iudei regem non habebant, sed regem pro protectore et principe posuit. Ostendit autem quid sit illa desolatio eterna, cum dicit: »Non eruam de manibus eorum,« id est Romanorum, propterea quia Dei est sententia ut ita fiat. O pauperes gregis, iusti de Isrel, qui in Dominum Deum  credidistis, subaudis audite et intelligite que dicuntur.

»Et assumpsi mihi duas uirgas, unam uocaui decorem, et alteram uocaui funiculum, et paui gregem.« Creator et pastor Dominus Deus duas sibi assumpsit uirgas, id est duos populos. Primam uirgam habuit, omne simul hominum genus sub Ne, quam uocauit decorem, quia nuper instaurato post diluuium mundo, necdum homines sceleribus sorduerant, et nichil iustius quam uniuersitatis creatorem omnes equaliter uocare, quos generauit equali conditione; alteram uocauit funiculum, eligendo plebem Isreliticam sub Abraham. »Quando enim diuidebat Altissimus gentes,« etc. »Et paui  gregem« siue Isrel, siue omne genus hominum.

 »Et succidi pastores tres in mense uno, et contracta est anima mea in eis, siquidem anima eorum uariauit in me, et dixi.« Tres pastores, Moysen, et Aaron, Mariamque sororem eorum debemus accipere, quorum Maria primo mense, qui apud illos uocatur Nisan, apud Romanos Aprilis, mortua est in deserto Sin. In eodem mense, atque in eodem loco, Moyses et Aaron condemnati sunt, ne intrarent in terram repromissionis, quia non sanctificauerunt Dominum ad Aquas contradictionis. Sicque succisi sunt tres pastores uno mense, Maria presenti morte, Moyses et Aaron sententia future mortis. »Et contracta est anima mea in eis,« id est indignatione quadam tediata est super tres illos pastores, quos preposueram gregi meo. Siquidem anima  illorum uariauit in me dubitando, quia non glorificauerunt me coram filiis Isrel ad aquas contradictionis. Si uero ad populum hoc referre uoluerimus, erit sensus: Idcirco indignatus sum, quia anima eorum, id est populi, uariauit in me, fluctuando inter me et idola, et diuersis pugnando contra me modis. Quamobrem indignatus dixi: »Non pascam uos;« et ad Moysen dixit: »Dimitte me ut deleam eos.« Iratus quidem erat, sed adhuc exspectabat, nam cum dicit, »dimitte me,« prouocat illum ad se rogandum, et ostendit se posse teneri. »Quod moritur, moriatur: et quod succiditur,« per mortem, »succidatur, et reliqui deuorent, unusquisque carnem proximi sui.« Omnium  corpora prosternantur  in deserto, et reliqui uorent, unusquisque carnem proximi sui. uertantur  in seditionem, et instar bestiarum mutuis morsibus lacerabuntur, nullusque terram eorum repromissionis intreat.

»Et tuli uirgam meam que uocabatur decus, et abscidi eam.« Post assumptionem Isrelis, hec enim est secunda uirga, que appellabatur funiculus, tulit Dominus primam uirgam que uocabatur decora, nationes scilicet totius orbis, quia relicto Deo secute sunt idola, et ut Psalmista dicit: »Omnes declinauerunt,« et quasi exponens que esset hec uirga, adiunxit: »Ut irritum facerem fedus meum, quod percussi cum omnibus populis, et in irritum deductum est in die illa, et cognouerunt sic pauperes  gregis qui custodiunt mihi, quia uerbum Domini est.« Mox enim ut Isrel assumptus est, proiecta est multitudo gentium, et irritum factum est fedus quod inieram cum omnibus nationibus, et cognouerunt sic pauperes gregis, id est fideles ex Isrel, qui mea mandata custodiunt. Quia uerbum Domini est, hoc est uoluntas eius ut gentes abiiciantur et Isrel in Abraham eligatur.

»Et dixi ad eos: Si bonum est in oculis uestris, afferte mercedem meam: et si non, quiescite.« Dixi  ad eos, id est ad pauperes gregis Isrelitici, postquam cognouerunt uerbum esse Domini, quod uidelicet uoluntas esset Domini, ut omnibus gentibus abiectis, et suis promissis erroribus, eligeretur natio Isrel. »Si bonum est in oculis uestris,« id est, si  uobis placet, liberum enim habet arbitrium eligendi quod uoluerit, pro hac assumptione qua abiecte omnes gentes, et uos in peculiarem mihi elegi populum, reddite mihi mercedem meam, id est mea precepta seruate. Sin autem non uultis meo censeri nomine, neque facere que precepi, facite manifeste que uultis. At illi tunc quidem cum eis ista dicerentur, responderunt Moysi: »Omnia que precepit nobis Dominus Deus noster, faciemus.« In fine autem temporum pro omnibus que eis feci, liberans eos de seruitute Aegyptiaca, et mihi eos in peculiarem assumens populum.

»Et appenderunt mercedem meam,« dantes pro meo sanguine Iude traditori »triginta argenteos, et dixit Dominus ad me,« Saluator, cuius sunt uerba  superiora, »proiice illud ad statuarium,« id est fictorem, uel figulum, quem Deum omnium fictorem et plasmatorem accipimus, ut istius fictoris iudicio merces reddita penderetur. Deinde cernens tam uili pretio triginta argenteorum mundi Creatorem et Dominum appretiatum, per ironiam dixit: »Decorum pretium quo appretiatus sum ab eis.« Ac si cum quadam indignantis irrisione diceret: Ecce quo pretio populus meus specialiter a me dilectus, quemque in filios adoptaueram, me uendendum iudicauerunt, »et tuli,« Propheta inquit, »triginta argenteos,« et non deposui eos, »sed proieci eos in domum Domini ad statuarium« hoc est, feci illud pretium a proditore deportare in domum Domini, et reddi sacerdotibus,  confitente ipso, »peccaui tradens sanguinem iustum.« At illi noluerunt illud mittere in corbonam, hoc est in gazophylacium, sed emerunt ex eo agrum figuli in sepulturam peregrinorum. Nos enim signabamur in hoc facto, qui peregrini eramus a testamento Dei, sed redempti pretioso Filii eius sanguine in domo figuli creatoris et factoris omnium, in pretio sanguinis Christi requiescimus.

»Et precidi uirgam meam secundam, que appellabatur funiculus, ut dissoluerem germanitatem inter Iudam et Isrel.« Postquam Dominus triginta argenteis appretiatus est, et pretium in sepulturam peregrinorum, hoc est, gentium que aliene erant a Deo, perfecit, precidi  uirgam secundam, id est plebem illam mihi dilectam repuli,  ut dissoluerem germanitatem inter Iudam et Isrel, id est ex illo populo separarem credentes a non credentibus, apostolos uidelicet, et eos qui penitentiam egerant, quos uocant Iudam, separarem eos ab illis qui clamauerunt, »crucifige,« et »non habemus regem nisi Cesarem,« quique in sua infidelitate permanere elegerunt. Et hoc est quod dicit: »Nolite arbitrari quia ueni pacem mittere in terram, etc.«

»Et dixit Dominus ad me: Adhuc sume tibi uasa pastoris stulti, quia ecce ego suscitabo pastorem in terra, qui derelicta non uisitabit, dispersum non queret, et contritum non sanabit, et id quod stat non enutriet, et carnes pinguium comedet, et ungulas eorum dissoluet.« Pastor stultus et imperitus Antichristus est, qui in consummatione seculi dicitur  esse uenturus. uasa pastoris stulti habitum et cetera eius insignia dicit, peram, baculum, fistulam et sibilum, sicut Isaias, ut captiuitatem futuram suo habitu ostenderet, ambulauit nudus et discalceatus, sic Zacarias habitum stulti pastoris iubetur assumere, ut eum quem uenturum nuntiabat, quasi uenturus esset ostenderet. Nam quia superius iratus bonus pastor dixerat, »non pascam uos,« ideo predicitur pastor stultus esse uenturus, qui stultitie tante sit, ut in templo Dei sedeat, ostendens se tanquam sit Deus, quique non uenit ut sanet, sed ut perdat gregem Isrel. Hunc stultum pastorem suscipient Iudei iusto Dei iudicio, ut quia noluerunt credere ueritati, credant mendacio. Qualis autem futurus sit apertissime propheta describit,  ostendens eum per omnia contraria Christo agere.

»O pastor et idolum derelinquens gregem, gladius super brachium eius, et super oculum dextrum eius. Brachium eius ariditate siccabitur, et oculus dexter eius tenebrescens obscurabitur.« Descripto stulto et pessimo pastore, fit apostropha ad ipsum, diciturque: »O pastor et idolum.« Tam enim sceleratum eum ostendit, ut non cultorem eum idolorum, sed ipsum idolum eum uocet, dum se uult ut Deum ab omnibus adorari, qui derelinquit gregem deuorandum a bestiis, quem Dominus tanto tempore custodierat. Gladius super brachium eius, id est manifesta ultio, ut omne robur et fortitudo illius arescat, et  super oculum eius dextrum, ut omnis eius scientia et intellectus, de quo iactabat se, eternis tenebris obscuretur. Potest quoque gladius ille accipi, de quo alibi dicitur: »Inebriatus est in celo gladius meus.« Hic gladius, uerbum scilicet Dei, penetrans omnia, fortitudinem Antichristi marcescere faciet, et oculum eius, id est aciem eius mentis, qua se acutissime putabat uidere sacramenta Dei, perpetua cecitate damnabit.



CAPUT XII.

»Onus uerbi Domini super Isrel. Dixit Dominus extendens celum, et fundans terram, et fingens spiritum hominis in eo. Ecce ego ponam Hierusalem superliminare crapule omnibus populis in circuitu,  sed et Iuda erit in obsidione contra Hierusalem. Et erit in die illa, ponam Hierusalem lapidem oneris cunctis populis; omnes qui leuabunt eum, concisione lacerabuntur, et colligentur aduersum eam omnia regna terre.« Extendit Dominus celum uelut tabernaculum, et secundum Psalmistam sicut pellem. Sicut enim pellis corpus animalis undique circumdat, sic celum suo ambitu continet. Fundauit terram, que media et ima est omnium elementorum, quia immobilem eam et in sua mole stantem constituit. Finxit spiritum hominis in eo, id est animam in corpore hominis posuit, et ex duabus substantiis anime et corporis, unum animal compegit. Spiritus enim hic pro anima ponitur. Iste itaque uniuersitatis Creator et Dominus dicit, iuxta litteram positurum se Hierusalem  superliminare crapule omnibus populis in circuitu, ut qui limen eius attigerit, inebrietur et corruat, uel etiam ipsum superliminare corruat in eum, qui eum attigerit. Sed et Iudas captus ab hostibus, et in illorum transiens societatem, obsessa Hierusalem ciuitate sua, cogetur obsidere ipsam suam ciuitatem. Ponet quoque Dominus ipsam Hierusalem lapidem oneris cunctis populis, quam qui leuare uoluerit, concisione lacerabitur. Mos est urbium Palestine  ut in castellis et uicis ponantur rotundi lapides grauissimi ponderis, ad quos iuuenes exerceri solent, et eos pro suarum uirium leuare qualitate, aliusque ad genua, alii ad umbilicum, quibusdam usque ad humeros et caput, nonnulli super uerticem erectis iunctisque  manibus extollere, magnitudinem suarum uirium hoc modo probantes. Est ergo sensus: Ponam Hierusalem quasi grauissimum lapidem cunctis gentibus, ut quasi ad ludum subleuandi lapidis, sic ad capiendam eam congregentur, et suam uirtutem ostendant. Sed necesse erit ut dum leuatur lapis, id est dum oppugnatur Hierusalem, ipso nisu et eleuatione scissuram uel rasuram aliquam in leuantium corporibus derelinquat.

»In die illa, dicit Dominus, percutiam omnem equum in stuporem, et ascensorem eius in amentiam, et super domum Iuda aperiam oculos meos, et omnem equum populorum percutiam cecitate.« In die illa, hoc est in tempore quo obsessa fuerit  Hierusalem, ita ut Iudas quoque obsidere eam cogatur, percutiet Dominus omnes equos aduersariorum. »In stuporem,« id est, ut stupeant omnes qui eos uiderint esse percussos; siue, »percutiet in stuporem,« ut quasi stupidi et absque sensu efficiantur, et ascensores eorum in amentia, hoc est tanta magnitudine formidinis prementur, ut uertantur in amentiam. Super domum Iuda, qui contra suam ciuitatem facere cogebant, aperiet Dominus oculos, id est respectum miserationis, ut eos dignos faciat suo aspectu, et oculorum suorum illustret lumine. Spiritualiter equi, quando in malam partem accipiuntur, luxuriosos atque superbos designant. Horum ascensores sunt demones, uel falsorum dogmatum magistri, qui omnes uertentur in stuporem et amentiam,  ut conuincantur nullam habuisse scientiam, et oppriment eos palpabiles tenebre, sicut quondam Aegyptum. Super domum autem Iuda, id est confitentes Dominum, aperiet Dominus oculos suos, id est miserebitur illi clamanti ad se: Respice in me et miserere mei.

»Et dicent duces Iuda in corde suo: Confortentur mihi habitatores Hierusalem in Domino exercituum Deo eorum.« Cum  aperuerit Dominus super Iudam oculos suos, et misertus fuerit eorum, tunc duces Iuda qui erant in obsidione contra Hierusalem, coacti ab hostibus, facient uota in cordibus, quia loqui libere non audebunt, ut super Hierusalem, quam obsident, et ipse Iudas uincat cum ciuibus suis. Tropologice duces Iuda sunt apostoli, uiri apostolici,  ceterique doctores, qui presunt exercitibus Christi. Hi nolunt habere alios auxiliatores, nisi habitatores Hierusalem, id est orthodoxos et catholicos uiros, eosque optant confortari in Domino Deo suo. De his ducibus unus fuit Petrus, qui inuenit Marcum habitatorem Hierusalem: Paulus quoque et ipse dux egregius habuit Timotheum, Titum, Lucam, ueros Hierosolymitas, et cum eis orbem terrarum subdidit Christo.

»In die illo ponam duces Iuda sicut caminum ignis in lignis, et sicut facem ignis in feno, et deuorabunt ad dexteram et ad sinistram omnes populos in circuitu, et habitabitur Hierusalem rursum in loco suo in Hierusalem, et saluabit Dominus tabernacula  Iuda, sicut in principio, ut non magnifice glorietur domus Dauid, et gloria habitantium Hierusalem contra Iudam.« Cum inquit, duces in Iuda, qui necessitate cum hostibus erant contra Hierusalem, hec uota fecerunt, tunc ego Dominus tantam eis dabo fortitudinem, ut quasi ignis ligna, et sicut fax fenum, sic deuorent omnes aduersarios in circuitu, ut peracta uictoria habitetur rursus Hierusalem, et instaurentur tabernacula Iuda, id est castella, uici et oppida que uastata fuerant, ut domus Iuda  et inclyti ac potentes de Hierusalem non glorientur contra Iudam, tanquam suo imperio et consiliis regatur, sed sciant quia Dominus sit rex eorum atque uictoria. Iuxta allegoriam, cum Dominus dederit  pacem Ecclesie, et hostes eius in stuporem et in amentiam uerterit, erunt duces Ecclesie sicut ignis in lignis, et sicut faces in feno excoquentes omne uitium, et ligna infructuosa, id est omnia peruersa dogmata consumentur, et deuorabunt a dextris et a sinistris eos qui noluerunt medium uirtutis iter tenere. Omnis enim uirtus in meditullio est. A dextris autem et sinistris sunt, qui aut plus sapiunt, aut minus quam oportet. Tunc Ecclesia receptura est pristinam gloriam, et tabernacula, id est conuentus fidelium, per totum orbem instaurabuntur, nec sibi tribuent magistri hanc gloriam, tanquam per eos pax hec Ecclesie uenerit, sed Domino assignabitur omne gaudium et prosperitas fidelium.

»In die illa proteget Dominus habitatores Hierusalem,  et erit qui offenderit ex eis in die illa quasi Dauid, et domus Dauid quasi Dei, sicut angelus Domini in conspectu eius [eorum].« In illo  tempore, cum Domino auxiliante Iuda uictoriam obtinuerit, proteget Dominus habitatores Hierusalem, qui obsidebantur, et sic omnia mutabuntur in melius, ut qui offenderit ex eis Deum, et putatur uilissimus, sit quasi Dauid, id est quasi familia regia, et qui de domo est regia, sit quasi de domo Dei, id est sicut nuntius Domini in conspectu eorum qui eos illo tempore uidebunt. Altiori sensu, cum Dominus Ecclesiam suam de persecutorum manibus liberauerit, hi qui in persecutione constantes exstiterunt, tam gloriosi apud omnes erunt, ut qui minimus fuerit, et sicut homo qui uerbo uel facto Deum offenderit,  sit in ordine magistrorum: magistri uero sint quasi domus Dei, et sicut angelus transformatus in euangelicam dignitatem.

»Et erit, in die illa queram conterere omnes gentes, que ueniunt contra Hierusalem.« Quod dicit, querere se conterere omnes gentes, in bonam partem accipiendum est. Conterit enim Dominus non ad perditionem, sed ad emendationem, ut desistant persequi Hierusalem, et ex hostibus efficiantur oues.

»Et effundam super domum Dauid, et super habitatores Hierusalem spiritum gratie et precum.« Per effusionis largitatem dantis ostendit, quia Deus gratiam Spiritus sancti tribuit, de qua Paulus dicit:  »Charitas Dei diffusa est in cordibus nostris.« Et per alium prophetam dicitur: »Effundam de Spiritu meo super omnem carnem.« Et bene, cum dixisset »spiritum gratie,« addidit »precum,« quia quos Spiritus sanctus repleuerit, eos statim ad adorandum accendit. Hec et in Christi resurrectione impleta sunt, et quotidie implentur in Ecclesia. »Et aspicient ad me, quem confixerunt, et plangent eum planctu quasi super unigenitum, et dolebunt super eum, ut doleri solet in morte primogeniti.« Introducit propheta ipsum Dei Filium manifestissime de se loquentem: »Aspicient ad me quem confixerunt.« Hoc autem et ad tempus Dominice passionis, et ad diem nouissimi iudicii potest referri. Domino enim in cruce posito, nulli dubium  quin pii quoque et fideles eum aspiciebant, et maximo super eum mouebantur uiscerabiliter dolore; sed non in iudicio aspicient ad eum in maiestatis sue gloria uenientem, quem confixerunt in cruce clauis, et plangent ac dolebunt maximo planctu et dolore, sicuti in morte unigeniti, cuius acerbo funeri ingens a parentibus luctus impenditur. Plangent itaque Iudei quasi super unigenito, uel, ut Septuaginta transtulerunt, »primogenito.« Christus enim unigenitus est secundum proprietatem nature: per diuinitatem unicus Patris, per humanitatem unicus matris. Est et primogenitus, quia, ut Ioannes dicit: »Primogenitus est ex mortuis, et princeps regum terre.«

»In die illa magnus erit planctus in Hierusalem,  sicut planctus Hadremmon, in campo Mageddom, et plangent terre familie, et familie seorsum: familie domus Dauid seorsum, et mulieres eorum seorsum: familie domus Nathan seorsum, et mulieres eorum seorsum: familie domus Leui seorsum, et mulieres eorum seorsum: familie Semei seorsum, et mulieres eorum seorsum.« Hadremmon urbs est iuxta Iezrel, que nunc Maximianopolis dicitur, sita in campo Mageddo, in quo occisus est Iosias rex iustissimus a Pharaone Nechao, super quo Ieremias luctum maximum fecit, cuius etiam meminit in libro Lamentationum, dicens: »Spiritus oris nostri Christus Dominus captus est in peccatis nostris, cui diximus: Sub umbra tua uiuemus in gentibus,« licet hoc, iuxta spiritualem sensum, referatur  ad Dominum saluatorem. Sicut igitur tunc magnus fuit planctus in urbe Hadremmon, ita magnus planctus reuocabitur, occiso Saluatore, in Hierusalem. Quod uero sequitur: »plangent familie et familie seorsum,« hoc innuit quod in tempore tribulationis non debent, qui uxores habent, operi nuptiarum seruire. Nam et in Genesi legitur, quia impendente diluuio dicitur ad Ne: Ingredere in arcam tu et filii tui, uxor tua et uxores filiorum tuorum; primum ponens patrem cum filiis, deinde separatim uxorem patris et uxores filiorum. Et nunc igitur separantur ab uxoribus familia Dauid, et familia domus Nathan, et familia domus Leui, et familia domus Semei, ut plangant unigenitum Christum, contra quem clamauerunt, »Sanguis eius super nos, et super filios  nostros.« In Dauid quidem domus regia, hoc est tribus Iuda, accipitur; in Nathan prophetia; in Leui ordo sacerdotalis, quia de Leui stirpe ortum est sacerdotium illorum; in Semei doctores designantur; quia tribus de qua fuit Semei doctrine et magisterii priuilegium tenuit. Quod uero sequitur:

»Omnes familie, relique familie, et familie seorsum, et mulieres eorum seorsum,« omnes reliquas familias comprehendit, que nullum habent priuilegium dignitatis. Hec dicta sunt secundum quod ab Hebreis exponuntur. Dicendum nunc quomodo a doctoribus Ecclesie ad diem iudicii referantur. In die  illa, hoc est in tempore iudicii,  cum iehsu Christus in maiestate sua uenerit, et stigmata passionis in corpore suo omnibus ostenderit, ipsam quoque crucem manibus angelicis deportatam ab omni mundo uideri fecerit, erit planctus incomparabilis, plangentibus omnibus quod Dominus et Creator suus tanta et tam indigna pro indignis et peccatoribus sustinuerit. Erunt itaque ibi quatuor ordines plangentium: per familiam domus Dauid, designatur ordo regalis et omnium seculi dignitatum; in hoc ordine quidam erunt iusti et electi, qui populum sibi commissum, secundum Dei uoluntatem, bene regere studuerunt, qui designantur per uiros: per familiam domus Nathan, indicant ordo doctorum Ecclesie. Nathan quippe propheta temporibus Dauid, et idcirco per eum doctores intelliguntur,  quos apostolus Paulus prophetas uocat; in hoc quoque ordine alii sunt quasi uiri, uerbum Dei sincere predicantes; hi accipiuntur per uiros, alii ex sua predicatione laudem uel muneris mercedem ab homnibus, non a Deo querentes, qui signantur per mulieres: per familiam domus Leui, innuitur ordo sacerdotalis, et omnis ecclesiasticorum graduum dignitas. Inter hos quoque similiter alii sunt Deo placentes, et uiriliter in lucrandis animabus inuigilantes, alii quasi femine eneruiter uiuentes, et perditionem animarum minime curantes; per familiam domus Semei, designatur ordo laicalis; Semei quoque in medio populi habitabat, et domus sue tamen curam gerebat, ideo per hunc illi signantur qui seculari degunt conuersatione; sed in hoc ordine  sunt boni qui appellantur uiri; sunt et reprobi qui mulieres dicuntur: sic tunc in iudicio singuli pro meritorum qualitate distinctis stationibus, alii ad dexteram collocabuntur coronandi, alii statuentur ad sinistram damnandi. Omnes itaque plangent, sed iustorum planctus uertetur in eternam exsultationem, reproborum autem in nunquam finiendam plorationem.



CAPUT XIII.

»In die illa erit fons patens domui Dauid, et habitantibus Hierusalem, in ablutionem peccatoris et menstruate.« Fons iste patens domui Dauid, secundum beatum Hieronymum, scientia est Scripturarum, qui fons patet domui Dauid, omni Ecclesie.  Ipsa est enim domus Dauid, quia in ea habitat manu fortis et uisu desiderabilis. Hic est fons quem Ezechiel propheta se uidisse dicit egredientem de templo, qui creuit in magnum fluuium, et perrexit ad solitudinem gentium, ut illam irrigaret diuine scientie fluentis. Hic fons patet in ablutionem peccatoris et menstruate, ut, percepta fide, renascamur in Christo, et in aquam baptismi nostra abluantur delicta. Secundum beatum Gregorium, fons iste largissima est Dei misericordia, patens domui Dauid, id est uniuerse Ecclesie; in ablutionem menstruate, et eius qui iam concupitum scelus opere perpetrauit, quem uocat peccatorem, et eum qui malum opus in animo ex deliberatione concepit, sed  necdum ad effectum perduxit, quam uocauit menstruatam. Menstruata etenim et alterius carne non tangitur, et sua carne inquinatur. Talis est anima passionibus uitiorum et uoluntatis male sordibus fedata. Omnibus ergo patet misericordia Dei.

»Et erit in die illa, dicit Dominus exercituum: Disperdam nomina idolorum de terra, et non memorabuntur ultra, et pseudoprophetas et spiritum immundum auferam de terra.« In die illa, cum Christus Ecclesiam suam saluauerit, disperdet nomina idolorum de terra, siue que manu artificis sculpta sunt, siue idola prauorum dogmatum, que ab hereticis conficta sunt. Sicut enim fiunt idola manu artificis, ita hereticorum peruersa doctrina in idolum uertitur, qui pro Christo adorant Antichristum. Auferet  quoque prophetas falsos, id est idolorum sacerdotes, quos ethnici prophetas uel uates appellant. Auferet et spiritum immundum, qui in immundorum cordibus requiescit, ut iam neminem per fanaticos et diuinos ualeant decipere.

»Et erit, cum prophetauerit quispiam ultra: dicent ei pater eius et mater eius, qui genuerunt eum: Non uiues, quia mendacium locutus es in nomine Domini; et configent eum pater eius et mater eius, genitores eius, cum prophetauerit.« Cum hec que supra dicta sunt impleta fuerint, et nomina eorum dispersa, falsi quoque prophete et immundi spiritus, qui per eos loquebantur, fuerint sublati, si quis ultra ex persona Domini prophetare tentauerit, continuo pater et mater obliti paterni et materni affectus,  ut Dei impleant uoluntatem, proferent contra filium mortis sententiam, nec exspectabitur publicum iudicium, sed ipsorum propinquorum iudicio damnabitur, qui ausus fuerit prophetare.

»Et erit: In die illa confundentur prophete, unusquisque ex uisione sua cum prophetauerit: nec operientur pallio saccino, ut mentiantur.« Cum  conuictus fuerit ille talis propheta quod falsum locutus est in nomine Domini, rerum contrario exitu, confundetur ex falsa sua uisione, nec operietur pallio saccino. Hic enim erat habitus prophetarum: uestiebantur cilicio, cum populo penitentiam annuntiabant, sicut legimus fecisse Isaiam prophetam. Ergo pseudopropheta hunc habitum non audebit assumere, et simulare se esse prophetam.

 »Sed dicet« quod sequitur: »Non sum propheta, homo agricola ego sum: quoniam Adam exemplum meum ab adolescentia mea. Et dicetur ei.« Homo  sum agricola, terram scindens uomere, et illi subiaceo sententie, que emissa est in Adam peccantem, quando ei dixit Dominus, »In sudore uultus tui,« etc. Cum se professus fuerit prophetam non esse, sed agricolam, interrogabit eum aliquis, et dicet: »Quid sunt plage iste in medio manuum tuarum?« Cur  confixus es clauis? Nam supra dicitur, quod genitores sui eum confixerant cum prophetaret. Si ergo  non es propheta, quod peccasti tu ut huic pene subiaceres? Propter hoc fortassis Christum Dominum Iudei adiudicauerunt  cruci, uelut pseudoprophetam, et hoc est quod dixerunt: »Nos legem habemus, et secundum legem debet mori.« Lex enim non tantum illi quinque libri Moysi, sed et prophete et psalmi lex dicuntur: unde Dominus in Euangelio: »Nonne  scriptum est in lege uestra: Ego dixi, Dii estis,« cum hoc in psalmis scriptum sit? Respondebit ille: »et dicet: His plagatus sum in domo eorum qui diligebant me.« Qua responsione tantam illo tempore ostendit ueritatis futuram custodiam, ut nec ille qui suo uitio damnatus fuerat, audeat mentiri, sed recte se perpessum omnia fateatur. Hec  uulnera uel cicatrices in domo parentum accepi, qui me diligebant; condemnatus non odientium, sed amantium me iudicio.

 »Framea suscitare super pastorem meum, et super uirum coherentem mihi, dicit Dominus exercituum: percute pastorem, et dispergentur oues: et conuertam manum meam ad paruulos.« Framea, rhomphea, id est gladius bis acutus, quamuis quidam lanceam uelint accipere. Imperat ergo Dominus framee, ut suscitetur super pastorem, quera nullus dubitat esse Christum. Deus enim Pater propter nimiam caritatem qua genus humanum dilexit, preordinauit ante secula per Filii mortem mundum redimere, etiam in plenitudine temporum opus sue misericordie accelerat adimplere. Precipit itaque framee siue gladio, quem uel passionis dolorem, uel mortem, uel certe ipsam Iudeorum malitiam possumus accipere, de qua ipse ad Patrem  loquitur: »Erue a framea animam meam.« Suscitatur hec framea super pastorem Christum precepto Patris, ad quem dicitur: Quem tu percussisti, persecuti sunt. Suscitatur et super uirum coherentem illi, id est Deo Patri: filius enim semper coheret Patri, sicut ipse dicit: »Ego in Patre, et Pater in me est.« Coheret autem illi, non per coniunctionem, sed per eiusdem substantie unitatem. Et notandum quod hic Pater introducitur precipiens, in Euangelio uero Dominus ipse loquens inducitur: »Percutiam pastorem, et dispergentur oues.« Postquam ergo bonus pastor percussus est, et uir coherens Deo in cruce suspensus est, disperse sunt oues apostoli, et si qui erant credentium, tunc uertit manum ad paruulos, quibus dixerat: »Nolite timere, pusillus grex,« etc. Paruuli  erant apostoli, ceterique Domini sectatores, qui simplices et innocentes et malitia paruuli, uel qui adhuc ad comparationem infidelium, qui innumerabiles erant, paucissimi uidebantur. Ad hos manum, id est operationem conuertit, ut illos saluaret, et in illis passionis sue utilitatem fructumque perficeret. Unde sequitur:

»Et erunt in omni terra, dicit Dominus: partes due in ea disperdentur et deficient, et tertia pars relinquetur in ea.« Due partes sunt Iudeorum et gentilium, que pariter perierunt et defecerunt, et impletum est quod in psalmis dictum est: »Saluum me fac, Domine, quoniam defecit sanctus.« Tertia autem pars est hec credentium tam ex Iudeis  quam ex gentibus populis relictus uite et saluti.

»Et ducam tertiam partem per ignem, et uram eos sicut uritur argentum; et probabo eos sicut probatur aurum.« Ipsa  tertia pars, que relinquetur in terra, ducetur per ignem tribulationis, et tentabitur, atque affligetur; non ut consumantur, sed ut probentur ut aurum et argentum, et possint dicere cum Psalmista: »Probasti nos, Deus,« etc. Siue ducentur per ignem illum quem Dominus misit in terram, et de quo dicitur: »Ille uos baptizabit in Spiritu sancto et igne.« Ducentur itaque per ignem Spiritus sancti, ut quidquid in eis fragile est et fluidum arescat et solidetur, ut nullis possit aduersitatibus superari. »Ipse uocabit nomen meum, et ego exaudiam  eum. Dicam: Populus meus es; et ipse dicet: Dominus Deus meus.« Cum  probati fuerint paruuli, ad quos conuertit manum suam Dominus, et per eos omnis nationum turba crediderit, tunc in se credentium populus uocabit, hoc est inuocabit Christum nomine suo, quod est iehsu, id est Saluator, quod sanctum nomen, quod uocatur iehsu, saluator sit omnium seculorum. Ipse etiam Deus ostendens placitam sibi eorum fidem et deuotionem, dicet: Tu es populus meus, quem noui ex nomine, populusque respondebit: Dominus Deus meus.



CAPUT XIu.

»Ecce dies uenient Domini, et diuidentur spolia tua in medio tui; et congregabo omnes gentes ad Ierusalem in prelium, et capietur ciuitas, et uastabuntur  domus, et mulieres uiolabuntur; et egredietur media pars ciuitatis in captiuitatem, et reliquum populi non auferetur ex urbe.« Postquam propheta de passione Domini introduxit loquentem Deum Patrem, consequenter et de excidio Hierusalem ex uoce eiusdem Domini loqui incipit, ut ostendat subuersionem illam propter Dominicam necem euenisse. Dies autem quos uenturos comminatur, tempus illud est de quo Isaias dicit: Dies Domini indignatione plenus, et ire furorisque ad ponendas gentes in solitudinem, apertissime tempus dicens ultime captiuitatis. Quod autem dicit: Diuidentur spolia in medio urbis capte, non solum capietur Hierusalem, sed et cuncta nefaria in ea perpetrabuntur. uastabuntur domus habitatorum, et mulieres uiolabuntur, ad maiorem dolorem maritorum,  qui suis uxoribus subuenire non potuerunt, quo nichil crudelius hostilis immanitas agere potest.

»Et egredietur Dominus, et preliabitur contra gentes illas, sicut preliatus est in die certaminis: et stabunt pedes eius in die illa super montem Oliuarum, qui est contra Hierusalem ad orientem.« Cum audimus egredi uel stare Deum, siue aliquid tale, non debemus in eo corpus aut aliquem motum corporalem cogitare. Deus enim incorporeus est, de quo Apostolus: Regi autem seculorum, etc. Et in Euangelio Dominus: »Deus  spiritus est.« Cum ergo Dominus in Scripturis stare uel ambulare, uel cum membra humana habere describitur, pro causarum uarietate accipi debet. Egredi enim dicitur uel  exsurgere, uel cum sanctos in tribulatione positos liberat, uel cum persecutores illorum iusta ultione condemnat. Ait ergo Propheta, »Egredietur Dominus,« hoc est clementiam suam et mansuetudinem, quam per naturam habet, dimittendo peccata manifestabit. Cum enim ipse naturaliter dulcis sit, nostro uitio fit amarus, quia nobis mala pro peccatis patientibus amarus esse uidetur. Dominus qui semper idem est, qui loquitur per Prophetam: »Ego sum Deus, et non mutor,« nunc dicitur egredi et preliari sicut in die certaminis, quando pro populo Isrel dimicauit, et Pharaonem submersit. »Et stabunt pedes eius.« Stare pugnantis et adiuuantis est. Stabunt itaque pedes Domini, illis et pro illis pro quibus pugnabat; ambulat quoque et mouetur, quibus  iratus est, sicut de Adam legimus, post cuius peccatum deambulabat Dominus ad auram post meridiem. Stabat autem non in ualle, sed super montem Oliuarum, qui luminis, pacis, et misericordie locus est, unde et a misericordia nomen accepit. Ipse quoque mons est contra Hierusalem ad orientem, unde nobis oritur sol iustitie. Hinc propheta: »uobis timentibus nomen meum orietur sol iustitie, et sanitas in pennis eius.« Iste mons Oliuarum Christus est consitus illis oliuis, de quibus in psalmo dicitur:

»Filii tui sicut nouelle oliuarum.« Ipse oriens splendor Patris. Sicut enim ipse est ianua, et ipse ianitor, ipse uia per quam uenimus ad ipsum, sic ipse qui stat, ipse mons super quem stat. »Et scindetur mons Oliuarnm ex media parte sui ad  orientem et ad occidentem, prerupto grandi ualde, et separabitur medium montis ad aquilonem, et medium eius ad meridiem.« Mons Oliueti, quem diximus Christum significare, cum unus idemque semper sit, scindetur, hoc est diuisionem faciet duorum populorum per media; pars que scindetur ad orientem Ecclesiam designat, in quam plantate sunt oliue de gentibus, quarum una loquitur: »Ego autem sicut oliua, etc.;« alia pars media, que scindetur ad occidentem, prerupta grandi ualle, circumcisionis est populus, occidentem sequens litteram. Et non dicit simpliciter »scindetur,« sed additur: »prerupta grandi ualle,« hoc est magna perditionis uoragine; de quo Micheas propheta: »Detraham in uallem lapides eius,« id est Hierusalem, »et fundamenta  eius reuelabo.« Et separabitur medium montis ad aquilonem, et medium eius ad meridiem. Cum mons Oliueti grandi uoragine preruptus fuerit, ita ut una pars uoraginis ad aquilonem, altera ad austrum respiciat, repente in ipsa uoragine et prerupto, alia uorago rumpetur, et unam partem separabit ad aquilonem, aliam ad austrum, et fiet preruptum quadrangulum, ut quadrifaria in quatuor mundi plagas uorago illa tendatur.

»Et fugietis ad uallem montium eorum, quoniam coniungetur uallis montium usque ad proximum.« Duo erant montes, uidelicet mons templi, et mons Sion, qui Dei montes uocabantur. Hoc est quod dicit: »Fugietis ad uallem montium eorum.« Quod  autem sequitur: »Quoniam coniungetur uallis montium usque ad proximum,« ostendit quomodo uallis, que preruptis hinc inde montibus scinditur, usque ad montem templi, qui sanctus est, suam uoraginem trahet. »Et fugietis sicut fugistis a facie terremotus in diebus Ozie regis Iuda.« Tangit historiam illius temporis, quando Ozias, rex Iuda, qui alio nomine dictus est Azarias, illicitum sacerdotium sibi uindicare conatus est, et ob hoc lepra percussus, et de templo a sacerdotibus eiectus est; ob quam impietatem terremotus factus est. Meminit huius terremotus Amos propheta in principio sui uoluminis, dicens: »uerba Amos qui fuit in pastoralibus Thecue, que uidit super Isrel, in diebus Ozie, regis Iuda, ante duos annos terremotus.« Hec iuxta Hebreorum  traditionem ad litteram, que omnia illi putant in aduentu Christi implenda. uidendum nunc quid spiritualis doctorum Ecclesie intelligentia contineat: montem Oliueti diximus significare Dominum Christum; cum ergo mons iste diuisus fuerit in orientem et occidentem, hoc est cum gentes  electe, et Iudei  fuerint reprobati, rursus alia scissura fiet aquilonis partis et australis, et aquilo iungetur occidenti, auster orientali plage sociabitur, et ad sinistram stabit circumcisio, ad dexteram populus Christianus. Nam per sinistram, aquilonem frigidissimum et glacialem uentum, diabolus intelligitur, caput omnium reproborum, qui ad sinistram collocandi sunt in iudicio. Per austrum  uero dextrum, solis semper luce et calore illustratum, sancti figurantur caritate feruentes, et ueri solis gratia refulgentes, qui ad dexteram iudicis statuendi sunt. Hinc sponsa in Canticis canticorum dicit: »Surge, aquilo, et ueni, auster,« desiderans aquilonem frigidum, id est diabolum recedere, et austrum, id est feruorem dilectionis, uenire; et per Habacuc dicitur: »Deus ab austro ueniet.« Cum ergo tanta fuerit diuisio duorum populorum, et alii ad orientem et austrum, alii ad aquilonem et occidentem fuerint separati, iubemur fugere ad uallem montium Dei, hoc est ad duo Testamenta, quoniam uallis, id est uerago que prima facta est utriusque montis, iungetur ad proximum, siue, ut Septuaginta transtulerunt, ad domum Dei, paradisum uidelicet,  et celestem Hierusalem. Quod uero supra positum est: »Usque ad proximum,« significat iuncta sibi esse duo Testamenta, sed non ita ut unum sint per omnia, sed magis uicina. Multum enim ex ueteri lege amisimus, nec obseruamus in Nouo, et sicut terremotus sub Ozia rege mortalium corda perterruit, ita separatio duorum, orientis et occidentis, gentium et Iudeorum, et rursum credentium in uana fide societas, quam designauit orientis et australis diuisionis coniunctio, in stuporem metumque conuertet animos, inscrutabilem abyssum iudiciorum Dei admirantium. Cum autem hoc factum fuerit, et Iudei gentesque in unum fuerint sociati, tunc »et ueniet Dominus Deus meus« ad iudicium »omnesque  que sancti cum eo. Et erit in die illa, non erit lux, sed frigus et gelu, et erit dies una que nota est Domino, non dies neque nox, et in tempore uesperi erit lux.« Cum Dominus uenerit ad iudicium, ut Ioannes in Apocalypsi dicit: Ecce ueniet cum nubibus, id est cum angelis ministris suis, et apostolis, et prophetis, in illa die aduentus eius non erit lux, sed frigus et gelu, refrigescente in omnibus caritate et calore fidei intepescente. Postquam omnes reprobi damnati frigus suum in inferno geluque portauerint, erit una dies perpetua sanctorum, non dies neque nox, nequaquam sibi uicissim nocte et die succedentibus. Que dies nota est Domino, quia Dominus dies omnium electorum, de quo Isaias dicit: »Non erit sol ad lucendum per diem, nec splendor  lune illuminabit te, sed Deus tuus erit tibi in lucem sempiternam.« Et Psalmista: »Melior est dies una, etc.« »Et in tempore uesperi erit lux;« cum omnes reprobos uesper et tenebre obscurauerint, erit lux sanctis electis Dei. Illa ergo dies nota est Domino; non ergo potest ignorare quod ipse creauit. Cum autem dicit: »Nota est Domino,« ostendit ignota esse hominibus ipsisque angelis, dicente Domino: »De illa die nemo nouit, neque angeli.«

»Et erit in die illa: Exibunt aque uiue de Hierusalem; medium earum ad mare orientale, et medium earum ad mare nouissimum, in estate et in hyeme erunt. Et erit Dominus rex super omnem terram.« Mare orientale, iuxta litteram, mare Mortuum dicit, quod Grece , id est lacus bituminis  dicitur, a nobis Mortuum mare uocatur, quod nichil in eo possit uiuere. Mare autem nouissimum, mare dicitur Tyrrhenum, quod ducit ad Aegyptum, et facit littora Palestine. Hoc est quod dicit: Aque que egredientur uiue de Hierusalem, media pars earum ibit contra orientem, et cadet in mare Mortuum, in quod Iordanis influit; media alia pars decurret in mare occidentale, quod uocat nouissimum, quia ibi finis est Iudee. In estate et hyeme erunt, ut nec gelu hyemis constringantur, nec estatis nimio feruore siccentur, sed semper pleno alueo fluant. Cumque hoc factum fuerit, erit Dominus rex super omnem terram. Iuxta sensum mysticum aque que egrediuntur de Hierusalem, hoc est de Ecclesia, doctrina est Saluatoris; dicit  enim Propheta: »De Sion exibit lex,« etc. Harum media pars ibit ad mare orientale, id est ad populum Iudeorum, qui primus lumen diuine cognitionis, quasi ortum accepit in apostolis, et per eos ductus est ad fidem; medium autem earum ibit ad mare nouissimum, id est occidentale, hoc est ad gentium nationes. Per has autem plagas orientis et occidentis, omnes mundi partes debemus accipere, in quibus aque diuine scientie deriuate sunt. Unde Dominus: »Multi, inquit, ab oriente et ab occidente uenient, et recumbent cum Abraham,« etc. Possumus quoque per mare orientale et mare nouissimum, utrumque Testamentum legis et Euangelii accipere, quod necesse est ut Saluatoris flumine, id est spirituali  sensu, dulcescant, et amaritudinem deponant occidentis littere. He aque in estate et hyeme erunt, quia nec in prosperitate, que per estatem, neque in aduersitate persecutionis, que per hyemem designatur, doctrina celestis manare desistit. Notandum quod in Septuaginta non habetur in hyeme, »sed in uere et in estate erunt,« et idcirco aquas uiuas quidam ad baptismum referunt, quod in uere et in estate, id est in Pascha et in Pentecoste generaliter ab omni Ecclesia celebratur. »In die illa erit Dominus unus, et erit nomen eius unum: et reuertetur omnis terra usque ad desertum, de colle Rhemmon ad austrum Hierusalem: et exaltabitur, et habitabit in loco suo a porta Beniamin usque ad locum porte prioris, et usque ad portam angulorum:  et a turre Ananehel usque ad torcularia regis. Et habitabunt in ea, et anathema non erit amplius, sed sedebit Hierusalem secura.« Hec omnia de exstructione Hierusalem terrene, et de aquarum egressione, que ad utrumque defluant mare, Iudei et heretici iudaizantes, quos Chiliastas uocant, a numero mille annorum, quibus se putant cum Christo suo feliciter regnaturos in fine seculi sibi repromittunt. Dicit enim quod cum Christo in Hierusalem aurea et gemmata regnauerint, iam non sint idola, nec diuersa cultura, sed erit Dominus unus, et ipse solus nominabitur, et omnis terra reuertetur ad antiquum statum, quando omnis terra inculta et deserta erit. Ponunturque uocabula locorum, a quo loco usque ad locum Hierusalem edificanda sit,  uidelicet de colle Rhemmon usque ad austrum Hierusalem, et exaltabitur in pristino a porta Beniamin usque ad portam angulorum, et a turre Ananehel usque ad torcularia regis. »Et anathema non erit,« id est nullus metus, nullus hostium impetus, sed sedebit secura et otiosa Hierusalem in pace. Anathema autem Grecum est uerbum, Latine alienatio dici potest. Tractus autem sermo a rebus, quas homines uota faciontes templis affigebant, et a se aliena faciebant, uidelicet , id est a sursum ponendo, uel suspendendo. Hec illi ad litteram futura suspicantur, nos sensum mysticum perscrutemur, et que illi de terrena Hierusalem confingunt, interpretemur de superna et celesti. Cum enim fuerit Dominus iehsu rex super omnem  terram, et nomen eius unum, ut ipse solus inuocetur et colatur Deus, omni falsa religione sublata, impletumque fuerit quod Psalmista ad Dominum dicit: »Domine Dominus noster, etc.,« tunc reuertetur omnis terra ad desertum, id est gens Iudeorum incredula erit, sicut quondam fuerant gentes que uocantur desertum, et notitiam Dei non habent. Gentes uero credentes in Christum locum illum habebunt apud Deum, quem quondam habuerunt Iudei. Hinc per Isaiam dicitur: »Conuertetur Libanus in Chermel, et Chermel in saltum reputabitur.« Reuertetur autem de colle Rhemmon ad austrum Hierusalem. Rhemmon interpretatur excelsum, uel malogranatum, per quod significatur quod Ecclesia,  que est Hierusalem, de deserto consurget ad colles, et de collibus ad excelsa proficiendo de uirtute in uirtutem, nec hoc fine contenta, perueniet ad australem plagam, ubi feruor dilectionis et splendoris eterni, diuine scilicet uisionis societas, de qua Psalmista: »Satiabor cum manifestabitur gloria tua.« Rhemmon quoque interpretatur malogranatum, que est abror, cuius pomum pulcherrimum, plenum granis que continentur diuersis cellulis, quibusdam membranulis cortice puniceo. Fertur autem feruores stomachi sanare, et corruptum uentrem purgare, omnibusque uisceribus prodesse. Hec speciositas pomi conuenit Ecclesie in rubore uerecunde pudicitie in granorum ordine, gradus et membra totius ecclesiastici corporis per singula officia distributa. De  colle autem Rhemmon incipiunt fines Ecclesie, quia ab humilitate et a minoribus inchoat, ut ordo ecclesiasticus quibusdam profectibus construatur. Exaltabitur autem incipiens a collibus, et habitabit in loco suo in statione perfectionis. De hoc loco Psalmista dicit: »In loco  pascue ibi me collocauit.« Sequitur: »a porta Beniamin usque ad locum porte prioris.« Beniamin interpretatur filius dextre, quia sancta Ecclesia a uirtute incipit, quam significat dextera, et peruenit ad portam priorem, id est fidem, ut per eam ingrediamur ad reliquas uirtutes. Statim occurrit porta angulorum, id est Christus lapis angularis, continens et coniungens sibi duos parietes. Super hunc lapidem edificantur alii angulares lapides, apostoli uidelicet et  apostolici uiri, continentes reliquos angulos Ecclesie, quibus loquitur Paulus: »Estis ciues sanctorum et domestici Dei, etc.« Aedificatur quoque Ecclesia a turre Ananehel, qui interpretatur gratissimus Dei, firmamentum uidelicet fidei, spei, et caritatis, ad quod se peruenisse gratulabatur Psalmista, dicens: »Deduxisti me quia factus es spes mea, turris fortitudinis a facie inimici.« Qua turre nichil Deo gratius. Hinc peruenit edificatio ad torcularia regis, in quibus exprimitur uindemia Christi, que ipse primus calcauit. Unde et per Isaiam dicitur: »Torcular calcaui solus,« etc. In his torcularibus calcantur botri martyrum, qui uestigia passionis Christi sequuntur, et sicut ille pro eis animam posuit, sic ipsi pro eius dilectione mortem subire non metuunt.  Cum ergo ciuitas Dei edificata peruenerit ad regis Christi torcularia, iam non erit anathema, id est maledictio uel alienatio, sed erit Hierusalem secura atque confidens: »Benedictus enim uir qui confidit in Domino.«

»Et hec erit plaga qua percutiet Dominus omnes gentes que pugnauerunt contra Hierusalem: tabescet caro uniuscuiusque stantis super pedes suos, et oculi eius contabescent in foraminibus suis, et lingua eorum contabescet in ore ipsorum.« Hic perspicue ostenditur uana esse omnia que Iudei de terrena Hierusalem opinantur. Nam Romani nouissime pugnauerunt aduersum Hierusalem eamque funditus deleuerunt, nec quidquam tale passi sunt,  Ceterum de persecutoribus Ecclesie, qui omni instantia aduersus eam pugnauerunt, dicere possumus, quia in eis etiam corporaliter hec sepissime impleta sunt: nam, ut taceamus de cruciatibus quos in inferno post mortem sustinuerunt, etiam in hac uita multorum carnes computruerunt, oculi contabuerunt in suis foraminibus, lingua in putorem et saniem dissoluta est. Spiritualiter, qui stat super pedes suos, et dicit cum Psalmista: »Statuit Dominus supra petram pedes meos,« defluunt in eo carnalia uitia, ut oriantur spirituales uirtutes. Oculi, qui male per concupiscentias uersabantur, cadunt ut meliores ponantur, et dicat: »Ad te leuaui oculos meos, qui habitas in celis.« Lingua blasphema in Deum deficiet, ut renascatur que  glorificet Deum. Ita probantur flagella Dei non esse crudelitatis, sed misericordie, ut, exstirpatis malis, succrescant bona.

»In die illa erit tumultus Domini magnus in eis: et apprehendet uir manum proximi sui, et conseretur manus eius super manum proximi sui.« Hec que Iudei et iudaizantes heretici ad litteram accipiunt, transeuntes referamus spiritualiter ad felicitatem Ecclesie, quod cum illi fuerint hostes subiecti, suscepta fide Christi, fiat tumultus et miratio omnium in tam subita rerum mutatione. Et tunc apprehendet uir manum proximi sui, conseretur manus cum manu illius, ut dexteras mutue societatis sibi dent in fide Christi, et quasi tirones iurent permansuros se in eius cultu et religione. Quod autem sequitur:

 »Sed et Iudas pugnabit contra Hierusalem:« significat quia multi ex his qui antea confitebantur nomen Christi, necessitate persecutionis coacti, facient contra Ecclesiam, quamuis in Septuaginta interpretibus non sit: »Pugnabit contra Hierusalem, sed, preparabitur in Hierusalem,« ut sit sensus: quia confitentes Dominum preparabuntur in Ecclesia, ut contra aduersarios eius dimicent. Tunc »et congregabuntur diuitie omnium gentium in circuitu,« subaudis in Ecclesia, »aurum,« hoc est sensus, »et argentum,« id est sermonis; »et uestes multe satis,« diuersitas uirtutum quibus decoratur Ecclesia.

»Et sic erit ruina equi, et muli, et cameli, et asini, et omnium iumentorum, que fuerint in castris illis,  sicut ruina hec.« Omnia mala que prius contra Ecclesiam dimicabant, predicuntur corruere, ut bona repente consurgant. Qui prius fuerat equus impatiens ad libidinem, corruit in eo luxuria, et surgit in eo castitas, et incipit habere sessorem Dominum; qui prius erant muli steriles, et filios bonorum operum non habentes, euertuntur, et progenerant spiritualem sobolem, et dicitur eis: »Filii tui sicut nouelle oliuarum.« Cameli, qui graui gibbo premuntur, ruminant quidem, sed ungulam non findunt, significant eos quos grauia peccata deprimunt. Legunt Scripturas, sed que ibi scripta sunt negligunt; designant et Iudeos, qui legem Dei ruminant, hoc est meditantur, sed ungulam non diuidunt, quia in  Patrem, et Filium, et Spiritum sanctum non credunt. Asini sunt immundi, non resistentes passionibus carnis sue. His omnibus utile est ut corruat in eis quod male stabat, quatenus surgentes mansuetum in se suscipiant Deum, a quo inducantur in celestem Hierusalem.

»Et omnes, qui reliqui fuerint de uniuersis gentibus que uenerunt contra Hierusalem, ascendent ab anno in annum, ut adorent regem Dominum exercituum, et celebrent festiuitatem tabernaculorum.« Festiuitas tabernaculorum, que Grece scenopegia dicitur, agebatur in mense septimo, quinta decima die mensis, in memoriam illius temporis quando in deserto, ubi non erant domus, in tabernaculis hospitabantur per quadraginta annos. Et nos mystice:  quandiu sumus in certamine, et nouimus nos esse peregrinos et hospites super terram, habitamus in tabernaculis, confitentes quia »non habemus hic manentem ciuitatem, sed futuram inquirimus,« et ad eam toto corde suspiramus, dicentes cum Psalmista: »Heu mihi! quia incolatus meus prolongatus est.« Cum uero peruenerimus ad patriam, et poterimus dicere: »Beati qui habitant in domo tua,« et: »Unam petii a Domino, hanc requiram, etc.,« tunc celebrare conueniet festiuitatem tabernaculorum, hoc est in memoria semper habere tempus liberationis nostre, et eterne illius quietis, que post seculi etates nobis septima tanquam in uno sabbato repromittitur, sumentes nobis ramos ligni pulcherrimi, id est sapientie, in marcescibilem uirorem, in cuius  laude dicitur. »Lignum uite est his qui apprehenderint eam.« Ramos quoque palmarum, in quibus signum uictorie et premium continetur. Ramos etiam arboris densarum frondium, quem myrtum Iudei putant, ut mortificemus in nobis incentiua uitiorum, quod etiam signatur per salices de torrente, quas similiter precipimur sumere. Nam fertur a medicis quod si quis florem salicis cum aqua mistum biberit, omnis in eo genuinus refrigescat calor, et uenena libidinis siccentur, ut ultra non generet. Qui uero festiuitatem tabernaculorum uult celebrare, de huiusmodi arboribus sibi umbracula faciat.

»Et erit: qui non ascenderit de familiis terre ad Hierusalem, ut adoret regem Dominum exercituum, non erit super eos imber.« Hierusalem celestis ciuitas  est regis Domini nostri Iesu Christi, de qua Apostolus: Illa  que sursum est Hierusalem, libera est, que est mater nostra. Ad hanc quicunque uult uenire, necesse est ascendere. Non enim in humili loco, sed in excelso monte sita est. De qua Dominus, »Non potest ciuitas abscondi supra montem posita.« Ciues itaque Hierusalem ascendunt ut adorent regem Dominum exercituum: qui uero non sunt ciues, sed de familiis et tribubus, quales sunt Iudei et heretici, isti non ascenderunt, et idcirco non uenit super eos imber predicationis apostolice; de quibus dictum est: »Nubibus mandabo ne pluant super eam imbrem.«

»Quod et si familia Aegypti non ascenderit, et non  uenerit: nec super eos erit, sed erit ruina, qua percutiet Dominus omnes gentes, que non ascenderint ad celebrandam festiuitatem tabernaculorum.« Aegyptus, tenebre, uel meror interpretatur. Qui ergo Aegyptus est, hoc est in tenebris ignorantie Dei uel scelerum constitutus, non potest ascendere ad Hierusalem, non habens lumen preuium, quod dicit: »Ambulate dum lucem habetis.« Non potest habere gaudium de spe futurorum. Ideo non ueniet super eum imber celestis benedictionis.

»Hoc erit peccatum Egypti, et hoc peccatum omnium gentium que non ascenderint ad celebrandam festiuitatem tabernaculorum.« Ammonitarum, scilicet et Moabitarum, Assyriorum, Chaldeorum, ceterarumque gentium, per quas designantur qui eligunt  permanere in erroribus, et nolunt egredi de terra sua, ut ueniant ad societatem Ecclesie, et efficiantur Isrelite, et ciues celestis Hierusalem.

»In die illa erit quod super frenum equi est, sanctum Domino.« Hebrei more suo iuxta litteram dicunt, quod postquam cum equitate rex eorum uenerit, et regnauerit in aurea Hierusalem, pace cuncta obtinente, non erit opus equis aut equitatu, sed frena et ornatus phalerarum ad cultum Domini transferentur; et in eo quod dicitur: »super frenum equi,« omnem bellicum ornatum intelligamus. Secundum sensum mysticum, frenum disciplina celestis est magisterii, qua insaniens libido et petulans lasciuia refrenatur; de qua Psalmista: »In chamo et freno maxillas eorum constringe.« Hoc frenum in  ore equi ponitur, ut, relictis errori anfractibus, recta gradiatur uia, et mollia ad sedendum terga prebeat Saluatori. Talia ornamenta et tale frenum, auro et argento, id est sensu et eloquio decorata, sancta sunt Domino, et eius cultui proprie consecrata. Sane quod in libello inuentionis sancte crucis legitur, hoc tunc impletum fuisse, quando Helena Augusta, mater Constantini imperatoris, clauos Dominice crucis fieri saliuares in freno equi regis iussit; beatus Hieronymus pio quidem sensu, sed ridiculo dicit esse confictum.

Et erunt lebetes in domo Domini quasi phiale  coram altari. Et erit omnis lebes in Hierusalem et in Iuda sanctificatus Domino exercituum.« Lebetes, id est olle eree, in quibus coquebantur carnes uictimarum: erunt autem ita sancte et ueneratione dignissime, sicut phiale auree, in quibus libationes et aromata Domino offerebantur. Per quod ostenditur quod omnis carnalis traditio et obseruatio Iudeorum conuertenda sit in spiritualem, et uirulentie carnium succedant aromata spiritualis intelligentie. De his phialis dicit Ioannes uidisse se uiginti quatuor seniores habentes citharas et phialas plenas odoramentorum, que sunt  orationes sanctorum, et in Canticis canticorum secundum Septuaginta: Dilectus meus descendit in hortum suum ad phialas aromatum, ut pascatur in hortis et lilia colligat.  Phiale namque aromatum receptacula sunt sanctarum animarum, plena uirtutum et mundarum orationum aromatibus, de quibus quotidie Domino bonus odor diffunditur. Cum ergo lebetes conuerse fuerint in phialas, et carnalia spiritualibus permutata, tunc omnis lebes consecratus erit Domino in Hierusalem et in Iuda, hoc est in Ecclesia, que est uisio pacis, et ubi sunt confitentes, hoc est laudantes Dominum. »Et uenient omnes immolantes, et sument ex eis, et coquent in eis: et non erit mercator ultra in domo Domini exercituum in die illo.« Cum  lebetes uersi fuerint in phialas, et carnalis sensus in spiritualis intelligentie subtilitatem transierit, tunc uenient omnes immolantes Domino, hoc est seipsos holocaustum acceptabile facientes. Et  sument et coquent in eis carnes uictimarum, ut quidquid in eis carneum et fluxum est, excoquatur igne sancti Spiritus. Nam et in lege perhibemur carnes agni paschalis crudas comedere, hoc est Pascha cum Iudeis carnaliter celebrare. Tunc tanta ex phialis exhibetur boni odoris fragrantia, ut nullus sit qui mercimonia in domo Domini audeat exercere, et uendere ibi boues et oues et columbas: timebunt enim ne sicut tunc fecit flagellum de resticulis, et omnes eiecit de templo, sic nunc spiritualiter ueniens nefarios mercatores excludat a templo superne Hierusalem.



IN MALACHIAM PROPHETAM.


 Malachiam prophetam ultimum duodecim prophetarum, Hebrei putant esse Esdram prophetam et sacerdotem. Hic prophetauit eodem tempore quo et Aggeus et Zacarias. Unde nec tempus ponitur in titulo. Interpretatur angelus Domini, siue angelus meus, quia tante fuit auctoritatis, ut quidquid dixisset, ita crederetur uelut ab angelo Domini dictum fuisset. Unde nonnulli putauerunt eum natura angelum de celo descendisse carne indutum, ad commonefaciendum populum, qui nuper de captiuitate reuersus erat.




CAPUT PRIMUM.

»Onus uerbi Domini ad Isrel in manu Malachie«  prophete. Sicut iam in precedentibus dictum est, ubicunque onus ponitur in prophetis, pondus comminationis siue aduersitatis alicuius peccantibus indicit. Ergo et hic onus uerbi Domini dicitur, quod graue quidem sit eis ad quos dicitur: habet tamen aliquid consolationis, quia non dicitur contra Isrel, sed »ad Isrel,« ut ad ea que sequuntur, non contra populum Isrel uentura dicantur, sed ad illum, id est ut ea prescire posset que nuntiabantur uentura. Hic autem Isrel duas tribus Iudam et Beniamin debemus accipere, ex quo enim decem tribus in captiuitatem ducte sunt, quo Isrel uocabantur, relique due tribus indifferenter Isrel appellari  ceperunt. Quod uero dicitur: »In manu Malachie,« manum posuit, quia bonis operibus donum prophetie promerebatur. Qui enim lauat inter innocentes, et excutit manus ab omni munere, meretur spiritum accipere prophetie. At illi quibus dicitur: »Manus uestre sanguine plene sunt,« in his, uel ad hos non fit sermo Domini.

»Dilexi uos, dicit Dominus, et dixistis: In quo dilexisti nos? Nonne frater erat Esau Iacob, dicit Dominus, et dilexi Iacob, Esau autem odio habui? Et posui Seir montes eius in solitudinem, et hereditatem eius in dracones deserti. Quod si dixerit Idumea: Destructi sumus, sed reuertentes edificabimus que destructa sunt: Hec dicit Dominus exercituum: Isti edificabunt, et ego destruam et uocabuntur  termini impietatis, et populus cui iratus est Dominus usque in eternum. Et oculi uestri uidebunt, et uos dicetis: Magnificetur Dominus super terminum Isrel.« Quia premiserat onus suppliciorum, quod portare cogebantur, subiungit quare ista non merentur: dici, dilexi  uos, et subaudis nequaquam uicem mihi dilectionis mutue rependistis. Ut enim se habet prouerbium: Amantem non redamare, amoris est impendia perdere; quia diligentem se Dominum non dilexerant, minatur illis penam, ut sentiant per tormenta que noluerunt sentire per beneficia. Sane cum dicit preterito tempore »dilexi,« negat se diligere in presenti, dum preteritam confitetur dilectionem. Cum ergo Dominus dixisset, »Dilexi uos,« illi, ea temeritate qua peccabant, responderunt:  In quo dilexisti nos? tanquam obliti beneficiorum que innumera illis prestiterat. Quibus Dominus respondit: »Nonne frater erat Esau Iacob?« Ut  taceam cetera, quomodo uos nuperrime de Babylonis captiuitate liberaui, ut hec et alia pretermittam, altius repetam, et ab ipsa conceptione uestra ostendam, quomodo uos dilexerim? Antequam Rebecca Iacob et Esau pareret, in Iacob uos dilexi, in Esau autem Idumeos odio habui, et posui  montes eius, id est regionem Seir, in solitudinem, et urbes eius desertas ab hominibus feci a draconibus et bestiis possideri. Si autem dixerit Edom, qui est Esau: Destructi sumus, sed iterum reuertentes edificabimus urbes nostras, illi quidem edificabunt, sed ego destruam. Odium et dilectio Dei non sunt  humano more cogitanda carnaliter. Sicut enim Deus omnes creauit, ita et diligit: miseretur enim hominum, et nichil odit eorum que fecit. Ergo odium Dei aut ex prescientia nascitur futurorum, aut ex operibus. Eos enim diligit Deus quos uidet repugnaturos uitiis, et obedituros diuinis preceptis. Illos uero dicitur odisse quos uidet seruire peccatis, et destructa iam uitia iterum uelle restruere. Hec secundum historiam ab Hebreis dicuntur, qui etiam per Idumeos Romanos uolunt intelligi, crudeles et sanguinarios, quia Edom rubeus uel sanguineus interpretatur, quorum imperium in mundi termino sit destruendum, et ab ipsis totius orbis potestas transitura. Allegorico sensu, Esau et Iacob,  fratres de una stirpe generati, uitiorum atque uirtutum figuram pretendunt. Que duo licet sint contraria, ex uno cordis fonte procedunt. Nam quia liberi sumus arbitrii, pro nostra uoluntate, aut ad uitia deflectimus, aut ad uirtutes. Primo genitus est Esau, quia priora sunt uitia per infantiam, adolescentiam et iuuentutem. Post nascitur Iacob, qui supplantator interpretatur, quia errores fragilioris etatis etas firmior succedens corrigit et supplantat. Unde bene maior frater, hispidus et agrestis, uenationi et siluis assuetus fuisse dicitur; minor, lenis et simplex, habitasse domi perhibetur. Itaque sub nomine Esau Deus uitia odisse se asserit, non naturam, quam bonam fecit, et propterea fines eius ponit in solitudinem, ut omne malum exstirpetur, et uitia non  succrescant. Quod si impudens malitia ea que sunt destructa rursus edificare conetur, Dominus iterum se ea destructurum profitetur. Quod fit duobus modis, siue cum corriguntur peccatores, siue cum pertinaciter peccantes iusta ultione damnantur.

»Filius honorat patrem, et seruus dominum suum. Si ergo Pater ego sum, ubi est honor meus? et si Dominus ego sum, ubi est timor meus, dicit Dominus exercituum?« Ac si diceret: Licet priusquam renasceremini quasi filios uos in Iacob dilexerim; tamen eligite quo nomine me uelitis appellare, id est aut Patrem, aut Dominum. Si ergo Pater sum, cur non detis debitum Patri honorem? Si Dominus, quare me contemnitis? cur non sicut Dominum timetis? Hoc ad illos dicit qui, de captiuitate  nuper reuersi, necdum edificato templo uel ciuitate, in peccatis tamen pristinis permanebant, Deum nec timore, nec amore uenerantes. Spiritualiter, uult Deus primo ut simus filii eius, uoluntarie illi obsecundantes, et non timore, sed amore illi seruientes. Quod si hoc esse nolumus, uult ut saltem simus serui, timore suppliciorum recedentes a malo, et bona facientes. Ergo a filiis querit Dominus honorem, a seruis autem expetit timorem. »Principium enim sapientie timor Domini, ut timore incipientes, ad filiorum transeamus amorem. Ad uos, o sacerdotes, qui despicitis nomen meum, et dixistis: In quo despeximus nomen tuum? Offertis super altare meum panem pollutum, et dicitis, In quo polluimus te? In eo quod  dicitis, mensa Domini despecta est.« Ad uos  o sacerdotes, specialiter meus sermo dirigitur, qui nomen meum despicitis, dum meis sacrificiis derogatis, et cum reuersi de Babylone, debuissetis tota mente conuerti a preteritis criminibus, iungitis contemptum sacrificiorum meorum. Sed illi quasi nescientes hec, sciscitantur adhuc ab eo qui cuncta nouit, In quo despicimus te? Respondit Dominus: Offertis super altare meum panem pollutum, panes scilicet propositionis quos, iuxta traditiones Hebreorum, ipsi sacerdotes serere, ipsi metere, ipsi molere et coquere debent. Quod spernentes agere, sumebant qualescunque panes, et super mensam Domini sabbato ponebant: ibique usque ad aliud sabbatum  seruabantur, et dicebatur panis sanctus, de quo non licebat edere nisi sacerdotibus. Ait ergo: »Offertis super altare meum panem pollutum,« et dum mea sacrificia male tractatis, me, cuius sunt sacramenta, uiolatis. Quod uero sequitur: »In eo quod dicitis: Mensa Domini despecta est,« potest sic exponi, quod illud altare quod fecerant reuersi de captiuitate, non erat eius glorie, cuius fuerat antiquum, ideoque dicebant despectam esse mensam Domini, tanquam religioni deesset sanctitas, cui deerat ambitio, cum econtra Deus non altaris ornatum, sed offerentis deuotionem requirat. Sed et altiori sensu, increpat diuinus sermo sacerdotes et ministros Ecclesie, quod negligenter tractent diuina mysteria, et offerant super altare Domini panem pollutum, cum  uidelicet indigni ad altare accedunt, et polluta conscientia mundum sanguinem bibunt, et sacrosanctum panem inquinato ore percipiunt; sicque fit, ut despiciatur mensa Domini, que per se sancta est, pro ministrorum uilitate. Sed alio intellectu, quando predicator, qui spiritualem panem, id est doctrinam populis diuidere deberet, blanditur potentibus et diuitibus huius seculi, eaque loquitur que illis placeant, nec peccantes iusta asperitate corripit, panem utique doctrine polluit, et ipsi Domino contumeliam facit, dum mensam Scripturarum diuinarum seculari doctrine, que est mensa idolorum, putat esse similem.

»Si offeratis cecum ad immolandum, nonne malum est? et si offeratis claudum et languidum,  nonne malum est? Offer illud duci tuo, si placuerit ei, aut si susceperit faciem tuam, dicit Dominus exercituum. Et nunc deprecamini uultum Dei ut misereatur uestri. De manu enim uestra factum est hoc, si quomodo suscipiat facies uestras, dicit Dominus exercituum.« Reuersi de Babylone sacerdotes ceterique ministri templi Domini offerebant in Domini sacrificio illicitas uictimas, ceca quoque et clauda et uaria debilitate confecta, conquerentes se de penuria et necessitate offerre hec. Dicit ergo: Si huiusmodi munera offerres duci tuo, nunquid non respueret illa? Utique diceret factam sibi iniuriam. Qua igitur ratione offertis Domino quod dare hominibus non audetis? Allegorice uictima Dei est bonum aliquod opus, oratio, eleemosyna, ceteraque  Deo sunt grata sacrificia. uerum si ceca est uictima, si animus offerentis non illustratus luce ueritatis, id est, si non simplex est eius intentio qui offert, clauda est orationis uictima, que duplici mente accedit ad precandum Deum, debilisque Christum non habet, qui est uirtus et sapientia. Istiusmodi uictime si offerantur, minime Deo placere possunt, quin potius reum faciunt offerentem. »Et nunc deprecamini uultum Domini, ut misereatur uestri,« ut supra.

»Quis est in uobis qui claudat ostia, et incendat altare meum gratuito?« Sensus talis est: Nullus est in uobis qui gratuito, id est sine mercede, mihi seruiat, non pontifex, non sacerdos, sed neque ianitor, et is qui ignem supponit altari ad cremanda  holocausta. Recipitis enim a populo decimas omnium frugum, et cetera que ex sacrificiis hostiarum uobis lege decreta sunt. Proinde quia Deum in sacrificiis offenditis debilia queque offerendo, agite penitentiam, et deprecamini uultum Domini, si quomodo misereatur uestri. Ex hoc loco colligimus gratiorem esse Deo seruitutem que impresentiarum mercedem non recipit. Unde Apostolus gratis predicabat Euangelium, nocte et die laborans operando uictum manibus, ut nulli esset oneri. »Non est mihi uoluntas in uobis, dicit Dominus exercituum, et munus non suscipiam de manu uestra.« Manifestissima est prophetia, nec eget profundiori expositione: loquitur autem ad sacerdotes proprie, qui illicitas uictimas offerebant, atque ideo uoluntas Dei quem exacerbabant,  non erat in eis, simul etiam docet carnalibus illorum uictimis spirituales uictimas successuras, nec in una tantum prouincia Iudeorum, sed omni loco offerri Deo mundam oblationem, hoc est, sacrificium quod nunc frequentat Ecclesia.

»Ab ortu enim solis usque ad occasum, magnum est nomen meum in gentibus, et in omni loco sacrificatur et offertur nomini meo oblatio munda, quia magnum est nomen meum in gentibus, dicit Dominus exercituum, et uos polluistis illud in eo quod dicitis: Mensa Domini contaminata est, et quod superponitur contemptibile est cum igni qui deuorat illud.« Sicut iam supra breuiter dictum est, populus qui de captiuitate reuersus fuerat, tantum altare fortuitis et impolitis lapidibus edificauerat, sed quia  templi ornamenta deerant, putabant minorem esse in eo cultum religionis. Loquitur ergo ad eos Dominus per prophetam: Pollutum putatis esse altare et holocausta ac uictimas que superponuntur, nec cognoscitis Dominum non auri uel argenti ornatum querere, neque multitudinem uictimarum, sed mundam offerentium uoluntatem. Sane mensam hic non eam debemus putare super quam panes propositionis ponebantur, sed altare in quo sacrificia incendebantur, quod innuitur manifeste, cum dicitur: »Cum igni qui illud deuorat.« Neque enim panes illos ignis assumebat, sed a sacerdotibus comedebantur. uel certe ita potest accipi quod dicitur: »Mensa Domini contaminata est,« et quod supra ponitur contemptibile, cum igne qui illud deuorat; quid   prodest, si optima offeramus? Qualiacunque enim fuerint, igne consumenda sunt.

»Et dixistis: Ecce de labore, et exsufflastis illud, dicit Dominus exercituum. Et intulistis de rapinis claudum et languidum, et intulistis munus. Nunquid suscipiam illud de manu uestra, dicit Dominus exercituum?« Populus de Babylone reuersus, cum hostias Domino offerret, coacti et tristes dicebant: Ecce de labore nostro illud offerimus, prede sumus hostium, et quidquid habere potuimus, in longo itinere consumpsimus, qualiacunque habemus offerimus. Hec dicentes, exsufflabant sua sacrificia, id est exsufflatione digna faciebant. Quidam codices habent, »exsufflastis me,« ut sit sensus: Non sacrificio,  sed mihi cui sacrificabatis, fecistis iniuriam. Quamobrem non suscipiam illud.

»Maledictus dolosus, qui habet in grege suo masculum, et uotum faciens immolat debile Domino, quia Rex magnus ego, dicit Dominus exercituum, et nomen meum horribile in gentibus.« Suggillat eos aperte, qui dixerunt: »Ecce de labore,« et ostendit eos dolose obtendere paupertatem, cum haberent optima, et uota facientes offerunt uilia. Hec ipsa quoque non de suo grege, sed de rapinis et fletibus miserorum.



CAPUT II.

»Et nunc ad uos mandatum hoc, o sacerdotes. Si nolueritis audire, et si nolueritis ponere super cor, ut detis gloriam nomini meo, ait Dominus exercituum,  mittam in uos egestatem.« Fecistis, inquit, quod impium est, sed quia malo penitentiam quam mortem peccatoris, si nolueritis me audire, ut detis gloriam nomini meo, quod est et horribile et tremendum in gentibus, uidelicet ut peniteat uos talia egisse, mittam in uos ueram egestatem, ut iam non mentiendo, sed coacti penuria, dicatis: »Ecce de labore.« »Et maledicam benedictionibus uestris, et maledicam illis, quoniam non posuistis super cor.« His uidelicet bonis que nunc per meam benedictionem possidetis, quoniam non posuistis super cor, hoc est noluistis audire et agere que uobis dicta sunt. Possumus tropologice maledictum dolosum interpretari populum Iudeorum, qui cum haberent egregium masculum et immaculatum agnum Dominum Saluatorem,  et omnium prophetarum uocibus essent premoniti, ut illum susciperent, et immolarent, credendo uenisse eum Dei Filium pro salute omnium, hoc facere noluerunt, sed, reprobato Christo, elegerunt debile pecus et morbidum Barabban, qui typum prefigurabat Antichristi. Sed licet illi hoc fecerint, nomen tamen Christi horribile et uenerandum est in gentibus.

»Ecce ego proiiciam uobis brachium, et dispergam super uultum uestrum stercus solemnitatum uestrarum, et assumet uos secum.« Ad sacerdotes comminatio ista dirigitur, qui male utebantur ceremoniis legalibus. Stercus autem solemnitatum despectiue sanctiora dicit, que pro munere secundum legem accipiebant, armum scilicet dextrum, et pectusculum,  linguam et uentriculum, ceteraque que in Leuitico iubentur accipere sacerdotes ex hostiis populi, que nunc se abiicere, et in uultus eorum se mittere contestatur, ut ostendat eos tales esse qualia sunt et illa que offerunt. Et assumet uos secum, subaudis stercus uestrarum solemnitatum, ut facies uestre putida stercoris commistione turpentur.

»Et scietis quia misi ad uos mandatum istud, ut esset pactum meum cum Leui, dicit Dominus exercituum: pactum meum fuit cum eo uite et pacis.« Ideo  ista uobis faciam, ut sciatis me esse qui quondam elegi Leui patrem uestrum, et in Leui Aaron, ut esset pactum meum cum Leui et posteris  eius, ut eterno sacerdotio mihi ministrarent. Tropologice, omnes quidem homines, sed precipue sacerdotes Deus sanctos esse uoluit, et nullam habere maculam; precepit eos habere brachium, siue armum dextrum, id est ornatum bonorum operum. Pectusculum bone et innocentis conscientie, linguam sancte confessionis, uentriculum quoque iubentur accipere, ut nichil intra se mortiferum, nichil uenenatum contineant. Nam stomacho coquuntur cibi, et eorum succo corpus irrigatur. Idcirco per uentriculum signatur coagulum caritatis, qua se inuicem membra omnia fouent, non querendo que sua sunt, sed que aliorum. Si ergo contra fecerint sacerdotes, minatur Deus quod hec omnia uertantur in stercus, et assumat eos stercus illud, et deturpet  uultum anime, ut non possit se uultus extollere et dicere: »uultum tuum, Domine, requiram,« etc. »Et dedi ei timorem, et timuit me, et a facie nominis mei pauebat. Lex ueritatis fuit in ore eius, et iniquitas non est inuenta in labiis eius. In pace et in equitate ambulauit mecum, et multos auertit ab iniquitate.« Ex persona Leui ore diuino laudati, describitur officium sacerdotis, et qualis esse debeat. Pactum enim fuit Dei cum Leui patriarcha, ex Leui peruenit ad Aaron et posteros eius. Pactum autem uite non est ius, quod uobis et cunctis animantibus commune est, sed illius qui dicit: »Ego sum uia, ueritas, et uita,« et de qua Apostolus: »uita nostra abscondita est cum Christo in Deo.« Ipse etiam pax nostra est, secundum Apostolum, »qui fecit  utraque unum.« Dedi ei  timorem, qui est initium sapientie, et a facie nominis mei pauebat, mentis habitum tremore exagitati corporis ostendens, iuxta illud quod scriptum est: Super quem requiescet Spiritus meus, nisi super humilem et quietum, et trementem sermones meos? Lex ueritatis fuit in ore eius, hoc est, doctrina simplex, et nulla mendacii macula fuscata, et iniquitas non est inuenta in eo, quia illum unicum pontificem imitabatur, de quo ueraciter dictum est: »Peccatum non fecit,« etc. »In pace et in equitate ambulauit mecum,« quo et ipse pacem haberet, et ceteros pacificaret, ac nullius in iudicio personam acciperet, et multos auertit ab iniquitate. Qui enim sacerdos est, et non corripit delinquentes, perdit officium  sacerdotis.

»Labia enim sacerdotis custodiunt scientiam, et legem requirent ex ore eius, quia angelus Domini exercituum est.« Non dixit proferent aut loquentur, sed »custodient,« ut impleant opere, et sic ceteris que agere debeant, uerbo et exemplo proponant; »et legem requirent ex ore eius,« id est sacerdotis. Hoc et in Aggeo legimus: »Interroga sacerdotes legem.« Ad sacerdotes disciplina pertinet, ut interrogatus de lege respondeat. Hinc Paulus ad Titum formam describens sacerdotis, »ut potens sit  exhortari in doctrina sana et contradicentes redarguere.« Interpretatur Malachias angelus Domini, et omnis sacerdos angelus Domini est, sequester  inter Deum et homines, Deique uoluntatem populis annuntiat.

»uos autem recessistis de uia, et scandalizastis plurimos in lege. Irritum fecistis pactum Leui, dicit Dominus exercituum. Propter quod et ego dedi uos contemptibiles et humiles omnibus populis, sicut non seruastis uias meas, et accepistis faciem in lege.« Ac si aperte diceret: Ego uolui ut tales essetis, qualem descripsi fuisse patrem generis uestri Leui: uos autem econtra recessistis siue declinastis de uia quam ostendi uobis, et de qua alibi dicitur: Hec est uia, ambulate in ea neque ad dexteram neque ad sinistram. Scandalizant autem plurimos in lege, qui eos quos uerbo instruunt, et exemplo male conuersationis errare faciunt. »Irritum fecistis pactum  meum cum Leui,« negligenter agendo que ad officium pertinent sacerdotis. Quamobrem »et ego dedi uos contemptibiles,« ut pro honore et reuerentia quam uobis debebant, tanquam despectos uos abiectosque calcarent. Ut enim beatus Gregorius dicit, cuius uita despicitur, restat ut et predicatio contemnatur. Illud tanquam grauissimum ultimum ponit, quod personas accipiunt, iustos pauperes despiciendo, superbos diuites suscipiendo. »Nunquid non pater unus omnium nostrum? Nunquid non Deus unus creauit nos? Quare ergo despicit unusquisque uestrum fratrem suum, uiolans pactum patrum uestrorum?« Sicut in Esdre libro legitur, reuersi de Babylonica captiuitate, tam principes quam etiam multi ex sacerdotibus et Leuitis abiecerunt uxores  Isrelitici generis, que senio uel paupertate seu labore longioris uie, et sexus fragilitate confecte erant, debilitatemque et deformitatem contraxerant, et copulauerunt sibi iuuenculas florentes formositate corporum, uel nobilitate et diuitiis excellentes. Hos corripit propheta, prouocat ut abiectis illis, quas sibi illicito matrimonio iunxerant, illas quas male abiecerant recipiant. Dicit ergo: Nunquid non pater unus omnium nostrum?

»Transgressus est Iuda, et abominatio facta est in Isrel et in Hierusalem, quia contaminauit Iudas sanctificationem Domini quam dilexit, et habuit filiam dei alieni.« Iudam et Isrel siue Hierusalem, duas hic tantum tribus Iude et Beniamin debemus accipere cum sacerdotali, id est Leuitica tribu. He  enim tantum reuerse fuerant de captiuitate. Nam decem tribus adhuc ab Assyriis in captiuitate tenebantur. »Iudas ergo contaminauit sanctificationem,« semen electum a Deo, miscendo se alienigenis, et iniquorum filias assumendo in coniugium. Hoc quod sequitur: »Et habuit filiam dei alieni,« accipiendo scilicet uxorem que idola colebat, contra preceptum Dei, quo dicitur: »Non accipies filiam de stirpe Chanaan uxorem filio tuo.«

»Disperdet Dominus uirum qui fecerit hoc, magistrum et discipulum de tabernaculis Iacob, et offerentem munus Domino exercituum.« Nota quod non dicit: Qui fecit, sed futuri temporis: »Qui fecerit.« Non enim tollit ueniam peracti seclieris,  sed in futurum minatur maledictionem. Illos autem qui prolapsi fuerant prouocat ad penitentiam, nec ullam facit exceptionem, sed siue doctor, siue discipulus, siue popularis, siue offerens munus, id est sacerdos, una maledicti sententia feriuntur, ut nulla sit in eis diuersitas, in quibus par est culpa.

»Et hoc rursum fecistis: Operiebatis lacrymis altare Domini, fletu et mugitu, ita ut ultra non respiciam ad sacrificium, nec accipiam placabile quid de manu uestra; et dixistis:« Derelicte uxores a uiris Isrelitice, et in uirorum suorum toris alienas coniuges contemplantes, confugiebant ad Dei solius auxilium, prostrate cum lacrymis et gemitu ante eius altare, tanquam causantes, quod talia Deus fieri permitteret, cum eius omnia regantur prouidentia.  Dicit ergo quod sacrificium sacerdotum, qui ista commiserunt, non possit respicere, nec aliquid de manu eorum accipere, impeditus et uelut obrutus fletibus miserorum. Sed illi superbe et tanquam nichil mali se scirent fecisse, interrogant, »quam ob causam« sacrificium de eorum manibus non posset accipere; quibus respondetur: »Quia Dominus testificatus est inter te et uxorem pubertatis tue, quam tu despexisti, et hec particeps tua, et uxor federis tui. Nonne unus fecit, et residuum spiritus eius est? Et quid unus querit, nisi semen Dei?« Dicens: »quamobrem dimittet homo patrem uel matrem suam, et adherebit uxori sue.« Tali modo est particeps tua et uxor federis tui, que de costa uiri formata est, et »residuum spiritus eius« est, id est uiri, quod tanta  inter uirum et uxorem coniunctio, ut una anima uideatur esse in duobus corporibus. »Et quid unus,« subaudis Deus, »querit nisi semen Dei?« Deus  qui tanta illos affectus necessitudine coniunxit, semen Dei querit, ut filii Isrelitice stirpis ex illis generentur. Cum ergo propter creationem filiorum nuptie sunt institute, et habeatis fecundas coniuges, et possitis ex illis suscipere gaudium filiorum, cur uxores pulchras queritis, et legitimas uxores abiicitis? Hortatur itaque nos ad penitentiam, dicens: »Custodite ergo spiritum uestrum, et uxorem adolescentie tue noli despicere.« Que primum tibi uirginali matrimonio iuncta est, sed perseueret tecum usque ad senectutem.

»Cum odio habueris, dimitte, dicit Dominus Deus  Isrel. Operiet autem iniquitas uestimentum eius, dicit Dominus exercituum.« Hoc ex persona sacerdotum et Leuitarum ceterorumque, qui nolebant rumpere illicita matrimonia, accipiendum est. Qui cum a propheta reprehenderentur cur hoc fecissent, respondebant: Deus precepit in lege. Si odio habueris uxorem tuam, dimitte eam. Cur autem hoc Dominus permiserit, Saluator exponit in Euangelio interrogantibus apostolis: »Si licet homini dimittere uxorem suam?« Cum hoc doctor bonus manifeste ostendisset non debere dimitti, interrogauerunt denuo: Quid  Moyses precepit ut daretur libellus repudii? Respondit Dominus: Ad duritiam cordis uestri hoc preceptum, uel permissum est  minus malum, ne maius peccatum, id est homicidium ueniret. »Si quis  legitimam dimiserit uxorem, et aliam duxerit, excepta causa fornicationis, mechatur.« Et operiet iniquitas uestimentum eius, id est carnem, qua anima induitur sicut uestimento corpus, ut in quo peccauit, in ipso puniatur. »Custodite spiritum uestrum, et nolite despicere.« Quia  uxores non potestis sine magno peccato dimittere, custodite animas uestras, et nolite despicere uxores, si pauperes, uel si aliqua sunt feditate deformes.

»Laborare fecistis Dominum in sermonibus uestris, et dixistis: In quo eum fecimus laborare? In eo cum diceretis: Omnis qui facit malum, bonus est in conspectu Domini, et tales ei placent. Aut certe  ubi est Deus iudicii?« Reuersus populus de captiuitate, cum uideret cunctas per circuitum nationes, que idolis seruiebant, ipsosque hostes et predatores suos Chaldeos diuitiis et prosperis gaudere successibus, omniaque que bona putantur in seculo possidere: se uero qui ueri Dei cultores erant, egestate et seruitute opprimi, scandalizabatur, et dicebat non esse Dei prouidentiam, sed casu omnia fieri: quodque peius est, malos dicebant placere Deo, bonos displicere. Hoc Dauid propheta plenius exsequitur, dicens se prope dubitasse, et prolapsum fuisse, cum uideret pacem peccatorum, tandemque adiecit: »Ergo sine causa iustificaui cor meum, et laui inter innocentes manus meas.« Quo morbo genus humanum laborat, et huiusmodi deplorat querimoniam.



CAPUT III.


»Ecce ego mitto angelum meum, et preparabit uiam ante faciem meam.« Hanc prophetiam de Ioanne Baptista premissam esse ipse Dominus in Euangelio exponit, dicens: »Hic est de quo scriptum est: Ecce mitto angelum meum ante faciem tuam, et preparabit uiam tuam ante te.« Sed in Euangelio Dei Patris uox est ad Filium loquentis: hic uero Christus loquitur de Ioanne: Ecce ego  mittam angelum meum, qui preparabit uiam ante faciem meam. Premisit enim Saluator Ioannem ante se in deserto predicare baptismum penitentie. Quod uero sequitur: »Et statim ueniet ad templum suum dominator, quem uos queritis et angelus testamenti  quem uos uultis.« Ita de se Christus Dominus, quasi de alio loqui incipit, consueto more Scripturarum. Ipse est enim dominator, qui dominatur omni creature, ipse angelus Testamenti Noui, ipse querendus et desiderandus ab omnibus, qui ab antiquis patribus semper exspectabatur. Preparante ergo Ioanne in cordibus hominum uiam Domino, statim uenit ad templum suum, id est ad Ecclesiam suam dominator Dominus, siue ad singulorum corda fidelium, quibus loquitur Apostolus: »Templum Dei sanctum est quod estis uos.« Hebrei hoc quod dicitur: »Mitto angelum meum,« ad Eliam referunt. Quod uero sequitur: »Statim ueniet ad templum dominator,« Antichristo coaptant, quem pro Christo  in fine mundi sunt suscepturi. »Ecce uenit, dicit Dominus exercituum, et quis poterit cogitare diem aduentus eius? Et quis stabit ad uidendum eum?« Ille de quo supra dixit: »Statim ueniet ad templum suum dominator, et angelus testamenti.« Ecce uenit, nullamque faciet moram, et quis poterit cogitare cum quanta gloria et maiestate uenturus sit? Si nemo potest cogitare, quis poterit ferre? »Ipse enim quasi ignis conflans,« exurens peccatores. Ignis enim in conspectu eius ardebit, etc. Hoc igne consumentur ligna, fenum, stipula. Nec solum erit quasi ignis, sed etiam, »et quasi herba fullonum,« que Hebraice dicitur borith, qua uestes nimium sordibus infecte lauantur. Illis enim qui grauiter peccauerunt, erit ignis conflans et exurens:  illis uero qui leuia peccata commiserunt, erit herba fullonum. Hinc per Isaiam dicitur: »Si abluerit Dominus sordes filiarum Sion, et sanguinem Hierusalem lauerit de medio eius spiritu iudicii et spiritu ardoris.« Qui enim habent sordes leuium peccatorum, spiritu iudicii purgabuntur; qui uero sanguine, hoc est, grauibus criminibus infecti sunt, spiritu ardoris exurentur ut purgentur.

»Et sedebit conflans et emundans argentum,« hoc est, intellectum et eloquium, ut quidquid mistum est stanno uel plumbo, camino Domini exuratur, et purum aurum argentumque remaneat. »Et purgabit filios Leui, et colabit eos quasi aurum, et quasi argentum, et erunt Domino offerentes sacrificia in iustitia.« In filiis Leui omnes sacerdotalem intelligimus  ordinem, a quibus iudicium incipiet, quia scriptum est: »Tempus est ut incipiat iudicium de domo Domini;« et alibi: »A sanctuario meo incipite.« Si autem sacer ordo flammis purgandus est et colandus, quid de ceteris dicendum est, quos nullius commendat priuilegium sanctitatis?

»Et placebit Domino sacrificium Iuda et Ierusalem, sicut dies seculi, et sicut anni antiqui.« Cum  filii Leui purgati fuerint, tunc placebit Domino sacrificium quod offertur pro Iuda et Hierusalem, id est pro his qui Dominum confitentur factis et uerbis, quique pacem eius mente contemplantur. Quod autem sequitur: »Sicut dies seculi et sicut anni antiqui,« hoc significat quod sicut in principio placuerunt Domino, sic post peccatum per  penitentiam purgati placere incipiant.

»Et accedam ad uos in iudicio, et ero testis uelox maleficis et adulteris, et periuris, et qui calumniantur mercedem mercenarii, uiduas et pupillos, et opprimunt peregrinum, nec timuerunt me, dicit Dominus exercituum.« Terribile ualde est, »accedam ad uos in iudicio, et ero testis uelox.« Ipse qui iudex est, erit et testis, quia iudicabit facta operum exterius; ipse testis erit latentis conscientie maleficis, adulteris et periuris. Hec crimina occulte patrata proferentur in medium. Sequuntur et illa que manifesta sunt: qui calumniantur mercedem mercenarii, cum dicat Dominus: »Merces mercenarii apud te omnino non maneat;« sed uiduas et pupillos  calumniantur, cum dicat propheta: »Non despiciet Dominus clamorem pupilli et uiduam, cum effuderit loquelam gemitus,« etc.; et opprimunt peregrinum, cum Dominus specialiter precipiat: »Peregrinum et aduenam non contristabis.« Altiore quoque sensu, peregrinum dicit catechumenum, qui necdum ciuis effectus est superne Hierusalem per baptismum. Nemo ergo putet leuia peccata periurium uel fraudem, aut calumniari uiduam et pupillum, et opprimere peregrinum, cum hoc Dominus maleficiis et adulterio coniungat, et similes se iudicaturum.

»Ego enim Dominus, et non mutor.« Ne putaremus eius mutari naturam, dum iudicat, et aliquam ire uel furoris in se suscipere passionem, cum dixisset: »Accedam in iudicio,« consequenter  addidit: »Et non mutor.« Ipsi enim uerissime dictum est: »Tu autem, Domine sabaoth, cum tranquillitate iudicas.« »Et uos, filii Iacob, et non estis consumpti. A diebus enim patrum uestrorum recessistis a legitimis meis, et non custodistis.« uos , o filii Leui, per maleficia et adulteria ceteraque mala sepe mutamini: ego uero, qui iudex iustus sum et cum tranquillitate iudico omnia, nulla personarum uarietate permutor. Cum ergo me seuerum et iustum iudicem fatear, uos tamen, o filii Leui, non estis consumpti, licet sitis conflati igne tribulationum, nec per flagella a malis uestris emundati. Tale est et illud quod per Ieremiam dicitur: »Frustra percussi filios uestros, disciplinam non receperunt.« Nec hoc nouum  est aut semel a uobis commissum, ut aliquam mereamini ueniam, hereditariam habetis impietatem a diebus patrum uestrorum, recedendo a legitimis et non custodiendo que precepi. Hoc et de his qui sunt in Ecclesia constituti dici potest: et sunt filii Iacob supplantantis uitia, id est doctorum et magistrorum Ecclesie discipuli, qui nomine tenus in Ecclesia, sed non recedunt a uitiis, nec custodiunt precepta Dei, falso nomen sibi Christiane religionis assumunt. »Reuertimini ad me, et reuertar ad uos, dicit Dominus exercituum.« Magna Dei clementia hortatur contemptores ut ad se redeant, et se ad illos promittit reuersurum. Sed illi non intelligentes peccando se a Domino recessisse, impudenter interrogant: »In quo reuertemur?« qui nunquam  recessimus a te. Quibus Dominus respondit:

»Si affliget homo Deum, quia uos configitis me et dixistis: In quo configimus te? In decimis et in primitiis et in penuria, uos maledicti estis, et uos configitis me gens tota. Inferte omnem decimam in horreum, et sit cibus in domo mea, et probate me super hoc, dicit Dominus, si non aperuero uobis cataractas celi, et effudero uobis benedictionem usque ad abundantiam, et increpabo pro uobis deuorantem, et non corrumpet fructum terre uestre, nec erit sterilis uinea in agro, dicit Dominus exercituum, et beatos uos dicent omnes gentes. Eritis enim uos terra desiderabilis, dicit Dominus exercituum.« Temporibus Malachie  ac Nehemie, fames facta est grauissima, ob quam pauperes qui erant in populo, compulsi sunt uendere filios suos et filias, sed et possessiones suas omnemque substantiam: denique dicebant, sicut in libro Esdre legitur: »Filii et filie nobis multi sunt nimis, et accipiamus in pretio eorum frumentum, et comedamus et uiuamus.« Alii dicebant: »Agros nostros et uineas et domos opponamus, et accipiamus frumentum in fame.« Illi uero qui habebant in horreis frumenta, nolebant Leuitis reddere decimas, qui nullas habebant hereditates, sed primitie et decime erant hereditas eorum. Si  homo potest affigere Deum, id est fraudare, uos me fraudastis, quia ministris meis decimas et primitias non redditis. Ego fraudem sustineo,  cuius ministri Leuite coacti penuria templum deseruerunt. Sic autem dicit se fraudari in his qui sibi seruiunt, sicut se dicit uisitari in his qui sunt in carcere, accipere cibum et potum in esurientibus, ceteraque que memorantur in sex operibus misericordie. Quod autem dicitur: »Si affigit homo Deum suum,« quamuis simpliciter pro defraudat uel supplantat accipi possit, tamen occultiore intellectu ad Domini passionem referri potest, ut sit sensus: Non mirum si me modo in ministris meis affigitis, et quantum in uobis est suspenditis, quia aliquando me in memetipso clauis affigetis in cruce. Quia ergo non redditis decimas, quas per Moysen sacerdotibus et Leuitis iussi dare, idcirco uos maledicti estis in fame et penuria, et propter hoc  fames ista uobis superinducta est. uos enim me, et non ministros meos, configitis gens tota; et ut sciatis me irato uobis hoc euenisse, hortor et commoneo ut inferatis decimas in horrea templi mei, unde ministri cibum habeant. Et probate me super hoc, si non aperuero uobis cataractas celi, hoc est, si non tantam copiam pluuiarum uobis effundo, ut credantur fenestre celi aperte, et effundam super uos benedictionem usque ad abundantiam. uerbo effusionis nimiam largitatem ostendit, et increpabo pro uobis deuorantem, id est locustam, erucam, uel rubiginem, ceteraque que noxia sunt laboribus hominum, increpando, id est, nutu maiestatis mee prohibebo a uobis, et non corrumpet fructus terre uestre, tantaque erit uestra felicitas, ut  cuncte per circuitum nationes mirentur terre uestre fertilitatem, et eritis terra desiderabilis, quia omnes desiderabunt in ea habitare. Quod autem de illorum decimis, hoc de Ecclesie populis dicere possumus, quibus precipitur non solum ut decimas dent, sed ut etiam sua omnia pauperibus et Ecclesie ministris largiantur. Sed si hoc facere noluerint, saltem sicut Iudei aliquam partem sacerdotibus et pauperibus tribuant, ne iratum Deum sentiant, sed potius experiantur eius benignissimam largitatem.

»Inualuerunt super me uerba uestra, dicit Dominus, et dixistis: Quid locuti sumus contra te? Dixistis, uanus est qui seruit Domino, et quod emolumentum,  quia custodiuimus precepta eius?« Ut iam superius prelibatum est, populus qui reuersus fuerat de captiuitate, et habebat legem Dei in notitia, et uidebatur obseruare legem, et reddere decimas, et cetera que in lege iubentur implere, uidens cunctas per circuitum nationes rebus omnibus abundare, se uero penuria et egestate tabescere, dicebat: Quid mihi prodest quod uerum Deum colo, eius mandata custodio? Unde Dominus per prophetam dicit: »Inualuerunt,« id est ingrauata sunt »uerba uestra super me.« Sed illi, non intelligentes grauissime se peccare in uerbis blasphemie que contra Dominum proferebant, interrogant: »Quid locuti sumus contra te?« Quibus respondet Dominus: »Dixistis, uanus est que seruit Deo, et  quod emolumentum,« id est que utilitas, qui fructus, que remuneratio, quia custodimus precepta eius? Hec loquebantur, quia in presenti tantum mercedem pro Dei uolebant seruitute, et idcirco nec in futuro eam merebantur inuenire, nec dicebant quod ait sanctus Tobias: »Filii sanctorum sumus, et aliam uitam exspectamus.« Addunt adhuc: »Et quia ambulauimus tristes coram Domino exercituum?« Est enim tristitia religionis, cum simplex quis et humilis incedit, sicut est confusio laudabilis, de qua dicitur: »Est confusio adducens gloriam.« De tali tristitia dicit Psalmista: »Tota die contristatus ingrediebar.«

»Ergo nunc beatos dicimus arrogantes,« id est superbos, qui contra Deum huiuscemodi blasphemias  iaculari non timent. Cur autem eos beatos uocauerit, ostendit subdens: »Siquidem edificati sunt facientes impietatem,« id est in seculi gloria, et post scelera prosperis omnibus perfruuntur. »Et tentauerunt Deum,« siue restiterunt Deo, preceptis eius contraria facientes. »Et salui facti sunt« dum suam tantum salutem putant esse felicitatem presentis seculi. Hec que iuxta litteram de Iudeis dicuntur, possunt et de hereticis et de omnibus, qui de presentis uite prosperitate superbiunt, non incongrue accipi, qui in sua impietate proficiunt, et multos sui sceleris participes asciscunt.

»Tunc locuti sunt timentes Dominum, unusquisque cum proximo suo.« Sensus ille est: Blasphemantibus, et iudicia Dei  reprehendentibus, tunc timentes Deum ad inuicem locuti sunt, subaudiendum quod retributio bonorum et malorum non semper in presenti fiat seculo, sed reseruetur in futuro, quod homo non possit scire inscrutabilia iudicia Dei, nec debeat de illius equitate et iustitia disputare. Hec enim et huiusmodi sanctis conuenit ut loquantur. Unde non dixit quid sint locuti timentes Deum, ut subintelligeremus ea locutos que Scripturarum uocibus continentur. Si uero secundum Septuaginta interpretes legerimus: »Hec locuti sunt qui timent,« ironics accipiendum, et pressa uoce annuntiandum, »hec que diximus locuti sunt timentes,« id est non timentes Deum, qui ne cogitare quidem  talia, nedum loqui debuissent. »Et attendit Dominus, et audiuit, et scriptus est liber monumenti coram eo timentibus Dominum et cogitantibus nomen eius.« Hec iustis et timentibus Dominum inter se conferentibus, attendit Dominus, et audiuit, cuius auditus eterna cognitio est, cui non est aliud audire quam uidere. Totus est enim auris, totus est oculus, et de toto se uidet, de toto audit. Audiuit ergo, id est presciuit, et ante omnia secula preordinauit. »Et scriptus est liber monumenti,« id est memorie coram eo. Liber iste eterna memoria, in qua apud Deum sancti omnes attitulati atque predestinati sunt. De hoc libro in Apocalypsi dicitur: Libri aperti sunt, et alius liber apertus est, qui est uite. Libri aperti duo sunt Testamenta, per que singuli  iudicandi sunt. Liber uero apertus, est memoria eorum que singuli gesserunt. Unde et bene in quibusdam codicibus habetur: Qui est uite uniuscuiusque. Hic ergo liber monumenti scriptus est timentibus Deum, ut nouerint quia cum dies iudicii aduenerit, reddende sunt blasphemis et impiis pene et timentibus Deum premia. De hoc libro et Dominus in Euangelio ait: »Gaudete quia nomina uestra scripta sunt in celo.« Quid quasi exponens Psalmista dicit: »In memoria eterna erit iustus.«

»Et erunt mihi, ait Dominus exercituum, in die qua ego facio in peculium, et parcam eis sicut parcit uir filio suo seruienti sibi. Et conuertemini, et uidebitis quid sit inter iustum et impium, et inter seruientem Deo et non seruientem ei.« Erunt   mihi in peculium, quia eligam eos non solum generali uocatione, qua omnes Christiani uocantur, sed etiam peculiari et propria, qua soli electi uocantur, de qua Apostolus: »Quos autem uocauit, hos et iustificauit.« Qua etiam se uocatum asserit, dicens: »Paulus seruus Christi Iesu, uocatus apostolus.« Et parcam eis sicut pater homo filio seruienti sibi, in quo duplex est affectus, pietatis in filium, seruitutis in famulum. Tunc uos qui nunc blasphemantes, dicitis: »Quod emolumentum quia custodimus precepta eius?« et illorum electione, et uestra repulsione cognoscetis quid inter iustum et impium, et inter seruientem Deo et non seruientem.



CAPUT Iu.


»Ecce enim dies ueniet succensa quasi caminus, et erunt omnes superbi et omnes facientes impietatem stipula, et inflammabit eos dies ueniens, dicit Dominus exercituum.« Dies hec, tempus iudicii uniuersalis est, que sanctis erit lux, peccatoribus autem tenebre, que dies erit succensa quasi caminus, ut omnes impii uertantur in stipulam, et eternis diei crementur ardoribus. Cumque eos inflammauerit atque combusserit, »que non derelinquet eis germen et radicem.« Hoc de impiis dicitur, quid passuri sint in die iudicii. Sequitur, et dicit, quid econtrario timentibus nomen Domini uenturum sit.

»Et orietur uobis timentibus nomen meum sol  iustitie, et sanitas in pennis eius, et egrediemini, et salietis sicut uituli de armento, et calcabitis impios cum fuerint cinis sub planta pedum uestrorum, in die qua ego facio, dicit Dominus exercituum.« Sol iustitie Christus, cui Deus Pater dedit iudicium, quique iuste omnia iudicabit, et nec uitia neque uirtutes latere patietur. Orietur timentibus Deum, occidet autem et obscurabitur contemnentibus et blasphemantibus eum; unde et damnati dicent, quod scriptum est in libro Sapientie: »Lumen iustitie non luxit nobis, et sol non ortus est nobis.« In huius solis alis sanitas est, ut sanatos per penitentiam protegat, et ad caulas gregis sui reportet, iuxta quod in Deuteronomio scriptum est: »Expandit alas suas,« etc. Tunc egredientur qui in seculi  huius carcere clausi tenebantur, et salient quasi uituli de armento, placentes Deo uictime, renouati et nitidi, squalore mortalitatis abiecto. uel, sicut alia editio dicit, uituli soluti a uinculis, a quibus liberari cupiebat Apostolus, dicens: »Cupio dissolui et esse cum Christo.« Nec tali iucunditate contenti, calcabunt impios cum fuerint cinis sub planta pedum eorum, iuxta quod Apostolus precatur: »Deus conteret Satanam sub pedibus uestris uelociter.« Calcabunt autem non insultando perditioni eorum, sed iusto Dei iudicio concordando, et nulla ad eos compassione animum flectendo. Nam sancti in comparatione diuine maiestatis, se cinerem recognoscunt. Unde Abraham: »Loquar  ad Dominum meum, cum sim puluis et cinis.« At superbi,  quorum princeps dicebat: »Ascendam super altitudinem nubium, similis ero Altissimo,« detrahentur in lacum inferni, et erunt uere cinis sub sanctorum pedibus.

»Mementote legis Moysi serui mei, quia mandaui ei in Horeb ad omnem Isrel precepta et iudicia.« Horeb mons est in Sina, ubi Moyses accepit legem digito Dei scriptam in tabulis lapideis. Cum  sciatis pro certo uenturum diem iudicii, quando superborum radicem et germen flamma comburet, timentibus autem orietur sol iustitie, oportet ut recordemini legis, quam per Moysen uobis dedi, et ea que ibi percipiuntur opere impleatis. Sed et nobis precipitur ut recordemur spiritualis et diuine legis, eaque non carnaliter, sed spiritualiter impleamus.  Apostolus enim dicit quia lex spiritualis est. Psalmista quoque spiritualem ostendit esse legem, dicens: »Reuela oculos meos, et considerabo mirabilia de lege tua.« Hanc spiritualem legem dedit  Dominus in Horeb, qui mons interpretatur siccitas, quia lex spiritualiter intellecta omnem uitiorum excoquit humorem. Locutus est autem ad Isrel precepta et iudicia, quia illis committenda sunt mysteria Scripturarum, qui mundi cordis oculis Deum uidere merentur.

»Ecce ego mittam uobis Eliam prophetam, antequam ueniat dies Domini magnus et horribilis, et conuertet cor patrum ad filios, et cor filiorum ad patres eorum, ne forte ueniam et percutiam terram anathemate.« Premonito ut meminerit legis Moysi, dicit se missurum Eliam, quia in Moyse lex, in Elia significatur prophetia. Unde et transfigurato in monte Domino apparuerunt Moyses et Elias cum eo loquentes, quia tam lex quam omnis prophetarum  chorus, Christi prenuntiauerunt aduentum. Igitur antequam dies iudicii ueniat, mittet Dominus Eliam, qui interpretatur Deus meus Dominus, et est Thesbites de oppido Thesbi, quod interpretatur: conuersio. Quorum? uidelicet prophetarum, qui nos quotidie ad conuersionem et penitentiam hortantur, ut conuertatur cor patrum ad filios, id est fidem quam habuit Abraham, Isaac et Iacob, et ceteri patriarche inspirent, et insinuent filiis propheticis lectionibus, quatenus quod illi crediderunt de Christo implendum, hi credant impletum. Siue »cor patrum,« id est mentem Dei dicit, que fuit in patribus, transfundat in filios adoptionis, et cor filiorum conuertat ad patres, ut ex gentibus et Iudeis credentes Patri, in Christo fide et religione consentiant. Nisi enim  spiritualis prophetie intelligentia cor patrum ad filios, et cor filiorum ad patres eorum tali modo conuerterit, ueniens Dominus percutiet terram anathemate, hoc est, eterne maledictionis alienatione, qua dicturus est his que a sinistris erunt: »Discedite a me, maledicti, in ignem eternum.« Non solum autem celum se dicit anathemate percussurum, id est, eos qui celestem habent conuersationem, sed terram, id est terrena sapientes, et terrenis operibus inhiantes. Hec de Elia diximus, secuti doctores, quanquam multi sint etiam nostrorum qui credunt eum ad litteram uenturum, et restiturum omnia, ac mortis debitum persoluturum. Ceterum Dominus interrogatus de aduentu Elie ab apostolis, respondit: »Elias iam uenit, et non cognouerunt eum, sed fecerunt  in eum quecunque uoluerunt,« Ioannem in Elia uolens intelligi; unde subsecutus adiunxit: Si uultis recipere, Ioannes ipse est Elias qui uenturus est.





HAYMONIS HALBERSTATENSIS EPISCOPI COMMENTARIUM IN CANTICA CANTICORUM.

*

 Salomon, inspiratus diuino Spiritu, composuit hunc libellum de nuptiis Christi et Ecclesie, et quodammodo epithalamium fecit Christi et Ecclesie, id est canticum super thalamos. Unde et Cantica canticorum uocauit hunc libellum, quia omnia cantica superexcellit. Sicut enim dicitur rex regum, et Dominus dominantium, et solemnitas solemnitatum, sic dicuntur Cantica canticorum ob excellentiam et dignitatem. Est autem in hoc obscurissimus iste liber, quia nulle ibi persone commemorantur, et quasi comico stylo compositus est.




CAPUT PRIMUM.

»Osculetur me osculo oris sui.« Desiderantis uox est Synagoge aduentum Christi. Quasi diceret: Toties  mihi aduentum suum promisit per prophetas, ueniat ergo iam, et osculetur me osculo oris sui, id est per se ipsum mihi loquatur. »Quia meliora sunt ubera tua uino.« Repente ad ipsum, cuius desiderio flagrabat, uerba conuertens, subdit: »Quia meliora sunt ubera tua,« etc. Per ubera Christi, dulcedo Euangelii intelligitur, quia eo ueluti lacte nutritur infantia credentium. uinum autem austeritatem legis significat; sed ubera Christi meliora sunt uino, quia dulcedo Euangelii melior est austeritate legis. In lege enim nulla reseruatur penitentia, sed precipitur ut qui peccat occidatur: Euangelium autem dicit: »Nolo mortem peccatoris,« etc.

»Fragrantia unguentis optimis.« Unguenta sunt dona Spiritus sancti, uel etiam opiniones uirtutum,  de quibus Apostolus: »Christi bonus odor sumus.« »Oleum effusum nomen tuum.« Nomen tuum, o Christe, effusum est. Chrisma Grece, Latine unctio, unde Christus: nomen Christi ab unctione uocatum est. Solet enim Spiritus sanctus olei nomine appellari, iuxta quod Psalmista ait: »Unxit te Deus tuus oleo,« id est Spiritu sancto. Hoc oleum effusum est, quando hec gratia, quam Christus singulariter habuit, data est omnibus electis: unde et a Christo Christiani dicuntur, participio nominis Christi. Et bene non stillatum, sed effusum oleum dicitur, quia abundanter hec gratia omnibus data est fidem Christi recolentibus. »Ideo adolescentule dilexerunt te.« Adolescentule dicuntur anime electorum, quia in baptismo reliquerunt sordes ueteris hominis, et renouate  sunt in Christo. Bene autem feminino genere dicuntur, quia anime sanctorum quo maioris fragilitatis  sibi conscie sunt, eo amplius Christum diligunt. uox Ecclesie:

»Trahe me post te, curremus.« Hic est permutatio persone. Nam hactenus locuta est Synagoga, hic incipit loqui Ecclesia de gentibus: »Trahe me post te, curremus.« Quia  meam infirmitatem cognosco, et uideo me nichil meis uiribus boni posse agere, tua gratia trahe me ad tui imitationem, uel etiam, cum celum ascenderis, trahe me post te. »Introduxit me rex in cellaria sua.« Hic loquitur de Christo sponso suo ad animas fideles. Cellaria Dei sunt eterna beatitudo, et superne patrie gaudia, in qua introducta est iam Ecclesia per fidem et spem, quandoque introducetur per rem. »Exsultabimus et letabimur in te.« De donis  tuis exsultabimus  et letabimur. Sed quia scimus hoc non nostri esse meriti, in te, non in nobis exsultabimus: hoc est quod Apostolus ait: »Qui gloriatur, in Domino glorietur.« »Memores uberum tuorum super uinum,« id est, memores gratie tue et misericordie tue, qua saluati sumus. Ubera enim sunt ipsa gratia, qua saluati sumus. Recordantes etiam quia tu austeritatem legis uberibus doctrine euangelice temperare dignatus es. »Recti diligunt te.« Illi  qui recti corde sunt, diligunt te, id est, illi qui nichil suis meritis tribuunt, sed omnia tue gratie deputant. Nullus enim te diligit nisi rectus, et nullus est rectus nisi qui te diligit. Ecclesia de suis pressuris:

»Nigra sum, sed formosa, filie Hierusalem.« Hic rursus loquitur Ecclesia ad sanctas animas: Nigra  sum, quia persecutiones patior, sed formosa sum uirtutibus, o filie Hierusalem, id est anime fideles. Nigra sum, id est, deformis persecutionibus et erumnis quas sustineo, sed formosa sum decore uirtutum. Quomodo autem nigra sit, et quomodo formosa, ostendit cum subdit: »Sicut tabernacula Cedar, sicut pelles Salomonis.« Ita enim distinguitur: Nigra sum sicut tabernacula Cedar, formosa sicut pelles Salomonis. Cedar filius Ismelis fuit, qui interpretatur tenebre. Ismelite uero semper in tabernaculis habitare soliti sunt, et non habent domos. Dicit ergo Ecclesia se nigram esse sicut tabernacula Cedar, propter persecutiones quas patiebatur a filiis tenebrarum, quod interpretatur Cedar. Hinc Psalmista dicit: »Habitaui cum habitantibus Cedar,« id est,  conuersatus sum inter persecutores et peccatores infidelitate nigros. Formosam uero dicit se sicut pelles,  id est tabernacula Salomonis, qui pacificus interpretatur, quoniam digna erat uisitatione et consolatione sponsi sui Christi inter angustias. Et sicut tabernacula ex pellibus mortuorum fiunt animalium, ita Ecclesia, tabernaculum uidelicet Dei, ex his construitur qui seipsos cum uitiis et concupiscentiis mortificant.

»Nolite me considerare quod fusca sim, quia decolorauit me sol.« O anime fideles et deuote Deo, »nolite me considerare quod fusca sim,« id est quod tribulationibus afficiar, quod persecutionibus opprimar, »quia decolorauit me sol,« id est persecutionis feruor meum splendorem quodammodo obfuscauit. Ac si diceret: Interiorem pulchritudinem meam cogitate, et illam attendite, non illam quam foris pati uideor. Tale est quod et Apostolus dicit: Nolite deficere  in tribulationibus meis pro uobis, que est gloria uestra. Non enim sunt condigne passiones, etc. Sol autem in Scripturis multos habet sensus. Aliquando significat ipsum Dei mediatorem et hominum; unde scriptum est: »uobis timentibus nomen meum orietur sol iustitie,« id est Christus. Significat Ecclesiam sicut Dauid dixit: »Fulgebunt iusti sicut sol.« Aliquando feruorem persecutionis, sicut hic, et in Euangelio, ubi dicitur de semine quod cecidit supra petram, et orto sole exestuauit. Quod ipse Dominus aperit exponens: Facta autem persecutione propter uerbum, scandalizantur. »Filii matris mee pugnauerunt contra me,« etc., usque, »Non custodiui.« Unde ceperit hec persecutio, ostendit cum subdit: »Filii matris mee pugnauerunt,« etc. uox est  primitiue Ecclesie. Synagoga mater est, cui per Prophetam dicitur: »Et uocaberis ciuitas fidelis et mater ciuitatum, filia Sion.« Huius filii sunt Iudei, qui pugnauerunt contra Ecclesiam primitiuam, quando excitauerunt persecutionem contra credentes, et omnes dispersi sunt per regiones Samarie. »Posuerunt me custodem in uineis.« uinea una fuit primum Ecclesia Hierosolymis, sed ob Iudaicam persecutionem dispersis credentibus omnibus, multe uinee facte sunt, id est multe Ecclesie constructe per uniuersum mundum. Dicit ergo Ecclesia primitiua: »Posuerunt me  custodem,« id est ut essem custos ecclesiarum. Unde et in Greco bene dicitur: »Disseminati sunt,« ubi nos legimus, »dispersi sunt.« Ad hoc enim diuinitus dispersi sunt,  ut plures Ecclesie fierent per uniuersum mundum. »uineam meam,« id est unam illam Ecclesiam que in Hierosolymis fuit, non custodiui. Hoc non ad uotum neque ad mentem est referendum, sed ad locum. »Non custodiui,« subaudis ut esset ibi ubi cepit.

»Indica mihi quem diligit anima mea, ubi pascas, ubi cubes in meridie.« uox Ecclesie est ad sponsum suum Christum: O sponse, quem diligit anima mea, id est quem tota mentis intentione diligo, indica mihi ubi pascas, id est ubi oues tuas pascere facias; ipse est enim pastor bonus, sicut ipse dicit in Euangelio. »Indica mihi ubi pascas et ubi cubes,« id est requiescas, et hoc in meridie, id est in feruore persecutionis uel tentationis. Laborans enim Ecclesia in  persecutionibus, obsecrat sponsum suum ut ei dicat, in quorum mentibus requiescat. Nam cubare sponsi. requiescere est, sicut ipse dicit: »Super quem requiescit spiritus meus,« etc. Ne enim sancti estu tentationis arescant, ipse in eorum cordibus cubat et requiescit, atque ab omni feruore tentationum et persecutionum protegit. Quare hoc? »Ne uagari incipiam post greges sodalium tuorum.« Greges sodalium appellat conuenticula hereticorum, qui sodales Christi sunt, quia et ipsi greges suos pascunt. Et est sensus: O sponse, indica mihi sanctos et electos tuos, ne forte offendam et incurram in hereticos, putans te me ibi posse inuenire. Hunc uersum male heretici distinguebant, tanquam sponsa interrogaret: Ubi pascas, ubi cubes? et ipse responderet:  In meridie cubo et in australi parte.

»Si ignoras te, o pulchra inter mulieres, egredere et abi post uestigia gregum.« uox sponsi ad sponsam suam Ecclesiam: Ac si diceret: Tu quereris te quasi a me derelictam, et persecutionum feruoribus denigratam, nec consideras quod pulchra sis inter mulieres, id est non attendis uirtutum spiritualium pulchritudinem, qua pre ceteris decoraris, licet tentationibus denigreris. Si ignoras ergo te, id est si hanc dignitatem et formositatem tuam non recognoscis, egredere de meo consortio, et abi post uestigia gregum; hoc est, sequere et imitare doctrinam errantium hereticorum, qui contempto uero pastore unius gregis, multos sibi coaceruauerunt greges. »Et pasce hedos tuos,« id est peccatores et erroneos  auditores iuxta tabernacula pastorum, id est secundum dogmata hereticorum. Unus enim pastor est Christus, qui unum habet gregem, id est unitatem catholice Ecclesie. Pastores uero multi sunt heretici, qui gregem deceptorum hominum sibi aggregant, quos diabolo pascunt: de quibus et Psalmista: »Sicut oues in inferno positi sunt.« Oues uocantur in hoc loco mali, non propter simplicitatem uel innocentiam, sed propter hebetudinem, quia nesciunt resistere praue doctrine, sed omnia que sibi imponuntur a prauis doctoribus, sustinent non bona patientia.

»Equitatui meo assimilaui te, amica mea, in curribus Pharaonis.« Equitatum suum appellat exercitum filiorum Isrel, uidelicet sexcenta millia, qui  egressi sunt de Aegypto, et transierunt mare Rubrum. Equitatum autem suum, illam multitudinem dicit, quia sicut auriga currui preest, ita Deus plebi preerat, protegens illam et defendens, et ad terram repromissionis introducens. Huic summo equitatui assimilauit amicam suam, quoniam sicut ille populus per mare Rubrum saluatus est Pharaone demerso, ita Ecclesia gentium per baptismum de diaboli seruitio liberata, et ad ueram repromissionis terram et euangelicam libertatem introducta est, sicque que erat ancilla uitiorum facta est amica Christi, emundata et abluta per baptismum a sordibus peccatorum.

»Pulchre sunt gene tue sicut turturis.« Turturis  natura est, ut si casu coniugem perdiderit, alium ultra non requirat. Turturi ergo assimilatur Ecclesia, quia ex quo Christus mundum presentia corporali deseruit, et celos petiit, Ecclesia in eius amore tenacissime perseuerat, nec recipit ullum adulterinum amatorem, quia contemnit mundum, et solius sponsi sui pulchritudinem mente contemplatur. Genis autem turturis genas Ecclesie comparat, quia in genis maxille uerecundia apparet; et per hoc pudor et uerecundia Ecclesie ostenditur, quia erubescit aliquid fedum et quod sponso suo displiceat perpetrare. Et est sensus: Noli timere ne uageris per greges sodalium meorum, quia tanto te amoris mei pudore, et tanta uerecundia donaui, ut certus sim te me non posse deserere, uel ad alienos deflectere. »Collum  tuum sicut monilia.« Per collum Ecclesie doctores sancti designantur, nam per collum cibi reficiendo corpori ministrantur. Sermones etiam, quibus arcana mentium designantur, per colli fistulam egrediuntur. Sic doctores sancti et cibum nobis salutaris doctrine ministrant, et etiam secreta Scripturarum nobis manifestant. Hoc ergo collum Ecclesie quasi monile est, quia caste doctrine gemmis et uirtutum ornamentis sancti doctores decorant. Monile enim ornamentum est uirginum uel matronarum.

»Murenulas aureas faciemus tibi, uermiculatas argento.« Murenule iuxta litteram ornamentum sunt colli uirginalis et puellaris, uidelicet uirgule auri perplexe, intermixtis nonnunquam pulchra uarietate subtilissimis argenti filis, et hoc est quod dicit,  »uermiculatas argento,« id est in modum uermium terrenorum, quos lumbricos dicunt, distinctas. Murenule autem dicuntur a similitudine piscis marini, qui murena uocatur. Mystice, murenule sunt perplexa Scripturarum dogmata, et diuersis sanctorum Patrum sententiis inter se coniuncta. Aurum quippe claritatem significat sensus spiritalis, argentum uero nitorem eloquii designat. Murenulas ergo aureas sponsus sponse sue facit, cum Christus Ecclesiam suam doctrinis sanctorum Patrum sensu et eloquio fulgentibus instruit, atque ad illorum fidem et uirtutem imitandam accendit. Notandum quod pluraliter dicit: »Faciemus tibi,« quasi enim Christus se personis doctorum coniungit, per quos ipse murenule concatenantur, ut illius Ecclesia exornetur.

 »Dum esset rex in accubitu suo.« uox sponse regem sponsum suum Christum dicit, qui per diuinitatem suam omnia regit, et etiam secundum humanitatem de regia Dauidis stirpe natus est. Accubitus regis fuit incarnatio eius. Accumbere enim est recubare uel rediscumbere. Et tunc Christus accubuit, quando pro nostra redemptione se usque ad suscipiendam naturam nostram inclinauit. Et tunc, »nardus mea odorem suum dedit,« quia uirtus Ecclesie magis enituit. Cum enim considerat Deum pro se hominem factum, amplius ad spiritualium uirtutum studium et amorem sui Conditoris accenditur. Nardus enim fragrantiam uirtutum spiritualium designat. Erant quidam ante incarnationem sancti  Dei. Sed sicut dictum est, sanctitas magis a tempore incarnationis Christi excreuit, et tunc quodammodo nardus Ecclesie, id est odor uirtutum fortius dedit odorem suum. Iuxta litteram, nardus herba est aromatica, crassa et fragili radice, folioque paruo et denso, cuius cacumina in aristas se spargunt. Hoc unguento Maria Magdalene pedes et caput Domini perunxisse in Euangelio legitur in domo Simonis.

»Fasciculus myrrhe dilectus meus mihi:« Myrrha species est aromatica, qua mortuorum corpora condiuntur. Hoc loco passio Christi et sepultura designantur: nam depositum corpus Domini de cruce a Nicodemo et Ioseph, myrrha et ale conditum est, et inuolutum linteis cum aromatibus, ac  sepulture traditum. Dicit ergo Ecclesia sponsa eius: »Fasciculus myrrhe dilectus meus mihi« factus est, quia propter me mortuus est et sepultus est. »Inter ubera mea commorabitur.« Nemo dubitat locum cordis inter ubera esse. Dicit ergo: »Inter ubera mea commorabitur.« Id est cordis mei memoria eternaliter habebitur, et nunquam tantorum eius beneficiorum obliuiscar: sed siue in prosperis siue in aduersis, recordabor eius qui me dilexit, et mortuus est.

»Botrus Cypri dilectus meus mihi in uineis Engaddi.« Cyprus insula est ubi uites nobiles esse feruntur, maximos botros procreantes. Engaddi locus similiter esse fertur, habens arbusculas liquorem balsami desudantes. Loquitur ergo sponsa de resurrectione Christi sui sponsi: »Botrus Cypri dilectus  meus mihi.« Ac si diceret: Sponsus meus, qui mortis amaritudinem pro me gustauit, et fasciculus mihi quasi myrrhe fuit, in resurrectione sua factus est mihi botrus Cypri, quando me gaudio sue resurrectionis letificauit. uinum enim letificat cor hominis; et hoc in uineis Engaddi, quia ex sua resurrectione quasi suauissimo balsami odore per uniuersum mundum redoluit, et fragrantiam sue fidei late dispersit. Engaddi autem fons hedi interpretatur, per quod significatur baptisma, et sacrificium in quo peccata omnia abluuntur; hedus namque peccatores significat. Baptismus ergo fons est hedi, quia peccatores suscepit, sed immaculatos et mundatos ab omnibus peccatis reddit.

»Ecce tu pulchra es, amica mea.« uox sponsi  Christi ad sponsam suam Ecclesiam. »Ecce tu pulchra es:« Bis eam repetit esse pulchram propter perfectionem operis et munditiam mentis. »Ecce tu pulchra es,« id est in bonis operibus perfecta es, sancte et pie et iuste uiuendo, secundum Apostolum. »Ecce tu pulchra es,« mundum et simplicem cordis habens intentionem, quia non propter terrena commoda uel mundi gloriam, solummodo Ecclesiis Dei placens bona operaris. »Oculi tui columbarum:« Columba simplicissima auis est, et per hanc, simplicitas atque innocentia Ecclesie figuratur; quasi enim oculos columbarum habet, quia ab omni fictione et simulatione se immunem custodit. uel etiam oculos columbarum habet, quia scientiam diuinarum  Scripturarum casto et simplici intuitu intelligit, spirituales et diuinos sensus in ea requirens; nam quoniam Spiritus sanctus in specie columbe apparuit, recte doctrina celestis in oculis columbe intelligitur.

»Ecce tu pulcher es, dilecte mi, et decorus.« Ac si diceret: Tu quidem me pulchram in opere et cogitatione esse dicis, sed ego omnem hanc pulchritudinem a te me credo habere et cognosco. Tu enim es pulcher et decorus, tu es fons totius boni, et quidquid boni habeo, tua gratia habeo Pulcher autem et decorus dicitur, quia et diuinitatis perpetuitate, et etiam suscepte humanitatis dignitate mirabilis est. »Lectulus noster floridus.« Lectulus est qualiscunque tranquillitas, uel requies presentis  uite. Nam quasi in bello est Ecclesia, dum pro Christo diuersa tolerat certamina, quasi uero in lectulo requiescit, cum aliquantula pace sibi concessa fruitur. Sed hic lectulus floridus est, hoc est, uarietate uirtutum quasi uernantibus floribus distincta est requies Ecclesie. Tunc enim liberius contemplationi diuine insistit, tunc ieiunia, uigilias et cetera bonorum operum liberius exsequitur.

»Tigna domorum nostrarum cedrina, laquearia nostra cypressina.« Domus Ecclesie sunt conuenticula per totum orbem diffusa. Tigna uero et laquearia sunt ipse persone fidelium, ex quibus Ecclesia constat. Sed attendendum quod tigna ad munimentum sunt domus, laquearia ad ornatum. Ideoque per tigna designantur doctores, quorum  doctrina fulcitur et sustentatur Ecclesia: per laquearia uero, sancti simplicitate gaudentes, qui suis uirtutibus exornant Ecclesiam, non autem doctrina muniunt. Et hoc attendendum quod laquearia tignis affixa sunt, sic et uita fidelium in Ecclesia e doctoribus pendet, quia illorum doctrina instruitur et roboratur. Bene autem tigna cedrina et laquearia cypressina dicuntur. Nam utreque arbores imputribilis nature sunt, sanctos designantes, qui immarcescibili desiderio flagrant amore sui Conditoris, et contemptis transitoriis ad eterna festinant. Cedrus etiam serpentes odore suo fugat, sic sancti doctores demones uel hereticos fragrantia doctrine sue repellunt.



CAPUT II.

 »Ego flos campi et lilium conuallium.« Postquam sponsa qualem domum ipsa et sponsus eius habeant ostendit, ipse quoque sponsus de se qualis sit ostendit dicens: »Ego flos campi,« etc., uidelicet quia odorem mee uirtutis per latitudinem totius mundi diffundo. Ego flos, id est Deus mundi. Sicut enim campus floribus adornatur et uernat, ita totus mundus Christi fide et notitia decoratur. Sum etiam lilium conuallium, quia illis mentibus precipue meam gratiam tribuo, que nullam in se spem habentes, mihi se humili deuotione submittunt. Conualles significant mentes humiles, quarum lilium Christus est, quia pulchritudo humilium mentium ipse est qui  dixit: »Discite a me quia mitis sum et humilis corde.« Potest et hoc quod dicit, »Ego sum flos campi,« ad incarnationem referri. Campus enim non aratur, non scinditur, non ullo uomere prosulcatur. Dicit ergo: »Ego sum flos campi:« id est filius uirginis. Non ergo ruris, sed campi florem se uocat, quia uirginee carnis fructus est, secundum uaticinium Isaie: »Egredietur uirga de radice Iesse.« Lilium conuallium est idem Christus, hoc est, filius humilium parentum. Conualles enim humiles et parentes eius significant. ueniens enim Dei Filius in mundum, non solum homo fieri dignatus est, sed etiam pauper homo pro nobis: nec diuites, sed pauperes elegit habere parentes, ut particeps factus paupertatis nostre, diuitiarum et glorie sue nos participes  faceret.

»Sicut lilium inter spinas, sic amica mea inter filias.« uidens sponsam suam ad requiem festinare, et labores fugere, ac per quietem presentis temporis ad eternam beatitudinem tendere, se per pressuras et labores huius seculi illuc peruenire debere: »Sicut  lilium inter spinas, sic amica mea inter filias.« Spine, que pungunt et lacerant, significant peruersos quosque uel intra Ecclesiam, uel extra Ecclesiam. Et est sensus: Sic tibi uiuendum est, et sic parata esse debes contra omnia aduersa, sicut lilium inter spinas est et tamen florere et gratum odorem ex se emittere non cessat, sic amica mea inter filias; quia non solum ab his qui extra Ecclesiam sunt, mala pateris, uerum etiam ab illis qui  regenerati per baptismum in filiationem Dei uenisse uidentur. Et nota quod se superius sponsus lilium appellauit conuallium, nunc sponsam suam dicit quasi lilium inter spinas, quia ipse qui uere est lilium, per gratiam facit Ecclesiam suam esse lilium, candidam uidelicet uirtutibus, uel ab omni uitiorum labe immunem.

»Sicut malus inter ligna siluarum, sic dilectus meus inter filios.« Nunc sponsa laudata a sponso, uicem ei reddit, et dicit qualis quoque ipse sit. »Sicut malus,« inquit, etc. Sicut malus pulchritudinem habet pomorum, et gratum odorem inter agrestia ligna siluarum, ita et mediator Dei et hominum homo Christus iehsu speciali refulget gratia inter filios, id est inter electos. Ipse enim Dei Filius  per naturam, reliqui electi per gratiam potestate ab unico Filio Dei ut sint filii Dei. Hinc Ioannes: »uidimus gloriam eius gloriam quasi Unigeniti a Patre.« Non qualemcunque, sed quasi Unigeniti a Patre. »Sub umbra illius quem desiderabam sedi;« quia in eius protectione confido, et ab eo inter aduersa gubernari spero. Umbra enim Christi protectio est diuinitatis, quia electos tuetur et defendit. »Et fructus eius dulcis gutturi meo«; id est diuinitatis contemplatio, qua me satiari confido: hoc est enim sanctorum exspectatio, hoc premium et satietas, uisio Conditoris sui. Desiderat ergo umbram Conditoris sui Ecclesia, quia protectionem illius exoptat inter presentis uite aduersa. »Fructus illius dulcis gutturi meo est,«  quia exspecto perfrui specie uisionis illius, et satiari dulcedine caritatis illius.

»Introduxit me rex in cellam uinariam, ordinauit in me caritatem.« Cella uinaria est Ecclesia, in qua est uinum euangelice doctrine. In hanc ergo cellam amica sponsi introducitur, quando ex omnibus gentibus in unam Ecclesiam fideles adunantur. Ordinauit  in me caritatem. Inter omnes primatum tenet caritas, quia in ipsa subsistit Ecclesia. Charitas ergo in Ecclesia ordinatur, quia non temere nec confuse, sed ordinate tenenda est. Deus enim diligendus est super omnia toto corde, tota anima, totis uiribus, omni mente. Proximus diligendus est denique sicut se unusquisque diligit. Nam confundere uult caritatem, que proximi caritatem Dei  dilectioni preponit. De quibus Dominus in Euangelio: »Qui amat patrem aut matrem plus quam me, non est me dignus.« uel etiam »ordinauit in me caritatem,« id est, ipse prior me dilexit, deinde qualiter eum diligere deberem docuit. Unde ipse dicit: »Non uos me elegistis, sed ego elegi uos.« Et Ioannes dicit: »Diligamus Deum, quoniam ipse prior dilexit nos.«

»Fulcite me floribus, stipate me malis, quia amore langueo.« Postquam Ecclesia uel anima Deo dilecta in se caritatem ordinatam dixit, qualiter uelit requiescere, uel in quo lecto cum dilecto sponso suo pausare, ostendit dicens: »Fulcite me floribus,« etc. Alloquitur animas iam perfecte diuino amori inherentes. Per flores, initia sancte conuersationis intelliguntur:  per mala uero, perfecta bonorum operum exempla. Et est sensus: O sancte anime, que dilectioni Conditoris uestri inheretis, fulcite me bonorum operum exemplis, et qualiter in exordio uirtutum uel in profectu, uel in perfectione bonorum operum uixeritis ostendite, quia amore langueo. Tunc enim anima amore Dei languet, quando eius dilectioni nichil preponit, imo quasi ad secularia opera languida et imbecillis efficitur, nichilque eam delectat nisi meditatio celestium et contemplatio Conditoris sui.

»Leua eius sub capite meo, et dextera illius amplexabitur me.« Cum  in tali lecto iacuero, leua eius, id est sponsi, erit sub capite meo. Per leuam, presentis temporis prosperitas, uel etiam  dona Dei intelliguntur, que sanctis in presenti conferuntur; per dexteram uero, celestis patrie beatitudo accipitur. Leua ergo sponsi sub capite sponse, quia hec omnia dona ad hoc percipit Ecclesia, ut per hec discat suspirare ad eterna. Dextera uero sponsi eam amplexatur, quia tota intentio Ecclesie uel anime fidelis hec est, ut ad eternam beatitudinem quandoque perueniat, et spe sui Conditoris gaudeat. Et bene leua prius sub capite, post sponsi dextera eam amplectitur, quia ad amplexus eterne beatitudinis non poterit peruenire, nisi hic mysteriorum celestium et donorum diuinorum studeat esse particeps.

»Adiuro uos, filie Hierusalem, per capreas ceruosque  camporum, ne suscitetis neque euigilare faciatis dilectam, donec ipsa uelit.« uox sponsi adiurantis filias Hierusalem, id est amicas eternis desideriis intentas, et uisionem pacis requirentes, ne quiescentem suam animam suscitent et inquietent. »Adiuro uos,« etc.; hoc est, animam diuine contemplationi deditam, orationibus uel lectionibus diuinis occupatam, inquietare et ad exteriora opera suscitare ne uelitis; »donec ipsa uelit,« hoc est donec, expleto contemplationis tempore, admonente corporis fragilitate, ipsa uelit suscitari a sommo interne quietis et ad temporalia agenda procedere. uideamus autem per quid adiuret filias Hierusalem, per capreas uidelicet ceruosque camporum. Capree et cerui munda animalia sunt, serpentibus et uenenis  inimica. Significant uirtutes sanctorum, que munditia spirituali refulgent, et uenena fraudis diabolice non solum cauent, sed etiam insectantur, et ad nichilum redigunt. Et est sensus: Adiuro uos, filie Hierusalem, per uirtutes uestras, quas diuina gratia uobis collatas gaudetis, ut animam contemplationi mee deditam non inquietetis, donec contemplationis hora finita, ipsa aliud quid agere uelit.

»uox dilecti mei,« uox Ecclesie. »uox dilecti mei,« subaudis hec est. Letabunda enim Ecclesia quod tantum diligatur a sponso, ut etiam filias Hierusalem pro illa adiuret, ut non eam requiescentem inquietent, dicit: Hec est uox dilecti mei pro me loquentis. Quem desiderans uidere dilectum, sed non ualens, annectit: »Ecce iste uenit saliens in montibus,  transiliens colles.« Montes et colles intelliguntur perfecti quique sancte conuersationis, sublimiter a terrenis subleuati, et quasi camporum planitiem melioris uite meritis excedentes. De his montibus Isaias dicit: »Erit mons domus Domini preparatus in uertice montium, et eleuabitur super colles.« Loquitur ergo sponsa de dilecto suo: »Ecce iste uenit saliens in montibus, et transiliens colles;« hoc est, etiam secundum humanitatem omnium sanctorum excellentiam, omnem contemplationis diuine puritatem excedens. Nec stare in montibus, sed transilire dicitur, quia etsi ad horam per internam inspirationem cor sanctorum uisitat, subito tamen recedit, ut eos in sui dilectionem accendat. Potest etiam ad incarnationem Christi referri, qui ueniens quosdam saltus dedit,  quia de celo uenit in uterum uirginis, de utero uirginis in presepe, de presepi in baptismum, de baptismo in crucem, de cruce ad sepulcrum, de sepulcro ad celum. Hinc Psalmista: »Exsultauit ut gigas ad currendum,« etc.

»Similis est dilectus meus capree hinnuloque ceruorum.« Capree et cerui, quamuis in sua natura multa habeant que allegoricis sensibus conueniant, hoc habent tamen singulare, quod in planioribus non morantur, sed in arduis et excelsis locis quosdam saltus dare solent. Recte ergo his assimilatur Christus, propter subtilem contemplationem, et quia nullo intellectu diuinitatis eius maiestas comprehendi potest. Non autem ceruis, sed capreis assimilatur,  minoribus uidelicet animantibus, propter humilitatem incarnationis sue, quia non solum homo fieri, sed humilis homo fieri dignatus est. Hinnulo autem ceruorum similis dicitur, quia secundum humanitatem de ceruis, hoc est, de patriarchis duxit originem; uel etiam propter uarietatem uirtutum et innocentiam, hinnulo ceruorum comparatur. »En ipse stat post parietem nostrum.« Paries, mortalis nostra conditio appellatur, quia quodammodo inter nos et Deum quasi crassus quidam paries constitutus, non permittit nos eius contemplatione perfrui. Namque primus homo ita conditus est, ut uisione et alloquio Dei frueretur; sed postquam peccauit, appositus est quidam paries, ipsa uidelicet mortalitas, qua pregrauamur. Nam  »corpus quod corrumpitur  aggrauat animam, et deprimit terrena inhabitatio sensum multa cogitantem.« Sponsum ergo suum, quem superius capreis uel hinnulis ceruorum comparauit, nunc dicit post suum parietem stare, quia Christus aliquando uicinus fit, cum se quantum humana mens capere potest, contemplari permittit; aliquando uero elongatur, et quasi caprea uel ceruus quibusdam saltibus effugit. Quia ergo paries oppositus erat inter nos et ipsum, nec uidere illum poteramus, dignatus est in ipso pariete facere fenestras et cancellos, per quos utcunque sentiri utcunque perspici possit. Unde et sequitur: »respiciens per fenestras, prospiciens per cancellos.« Quasi enim fenestre et cancelli in pariete fiunt, cum ipse sua gratia se contemplari permittit, licet in speculo et  enigmate. Potest et hoc quod dicit, »Ipse stat post parietem nostrum,« ad humanitatem eius referri; quasi enim post parietem nostrum stetit, cum carnem nostram sibi apposuit, in qua diuinitas eius latuit. Quod uero sequitur: »respiciens per fenestras, prospiciens per cancellos,« hoc ad diuinitatem eius refertur. Ille enim qui per fenestras uel cancellos intuetur, cuncta que foris aguntur uidet, et ipse a nemine uidetur, et omnia scrutatur, ipse inuestigari et comprehendi non potest.

»Et dilectus meus loquitur mihi,« ad predicandum hortatur me, dicens: »Surge, propera, amica mea, columba mea, formosa mea, et ueni.« uox sponsi ad publice operationis studia prouocantis. »Surge, propera, amica mea,« per fidem et dilectionem;  »columba mea,« per innocentiam et simplicitatem; »formosa« per uirtutum pulchritudinem, festina »et ueni.« Ac si diceret: Surge de strato tuo illo dulcissimo, hoc est de quiete, in qua soli mihi placere in psalmis, hymnis et orationibus desideras, festina »et ueni,« id est festina ad utilitatem proximorum, ut illos quoque per predicationis officium et bonorum operum exemplo tui imitatores facias, et ad salutem perducas. Et notandum quod superius filias Hierusalem adiurabat ne excitarent neque euigilare facerent dilectam: hic uero ipse eam suscitat et surgere ad laborem hortatur, quia omnia tempus habent, et omni rei tempus est sub celo, tempus contemplationis, tempus etiam actionis. Alio enim  tempore debent sancti predicatores diuine contemplationi insistere, et mentem suam celesti quiete oblectari; alio uero tempore per caritatem debent curam proximorum agere, et eis bonorum operum exempla prebere, ac diuine contemplationis doctrinam impendere.

»Iam enim hiems transiit, imber abiit et recessit.« Hiemis et imbris nomine, asperitas infidelitatis exprimitur, que totum mundum tenebat usque ad aduentum Christi. Dicit ergo sponsus: »Surge, amica mea, et ueni, quia hiems transiit,« sole iustitie apparente, et imber infidelitatis recessit, ac serenitas uere fidei in mundum resplenduit. Tale est quod Apostolus ait: »Nox precessit, dies autem appropinquauit.«

 »Flores apparuerunt in terra nostra, tempus putationis aduenit.« Finita hieme et imbre flores apparuerunt, decor uidelicet uirtutum et pudicitie, et transeunte asperitate infidelitatis, uerna fidei successit temperies. »Tempus putationis uenit,« hoc est purgationis sanctorum. Putatio enim uinearum sanctorum significat purgationem, que in Christo et per Christum est; de quo ipse: »Ego sum uitis, uos palmites.« »uox turturis audita est in terra nostra.« Hoc est uox predicantium apostolorum. Turtur enim auis est; et quoniam in excelsis semper arboribus morari solet et nidificare, apostolos uel ceteros doctores significat, qui possunt dicere: »Nostra conuersatio in celis est.« Quod etiam gemitum pro cantu habet, sanctorum ploratum significat, qui  suos ad fletum et lamenta hortantur, dicentes: »Miseri estote et lugete,« uel, »luctus uester in gaudium conuertetur.« uox turturis audita est in terra nostra; id est uox predicantium apostolorum, in terra nostra, hoc est in Ecclesia. De qua Psalmista: »Domini est terra et plenitudo eius.«

»Ficus protulit grossos suos.« Ficus Synagogam significat, grossi autem dicuntur primitiue et immature ficus, inhabiles ad edendum, qui ad pulsum uenti facile cadunt. uoce turturis insonante, ficus protulit grossos suos, quia apostolis predicantibus emerserunt multi de Synagoga Iudeorum, qui in Christum crederent, et tamen legem carnaliter obseruare uellent, magisque auctoritate legis delectarentur quam dulcedine Euangelii, uolentes circumcisionem,  sabbatum et alia legis precepta iuxta litteram obseruare. De quibus Apostolus dicit: Aemulantur uos non bene, sed uolunt uos circumcidi, ut in carne uestra glorientur. »uinee florentes dederunt odorem.« Postquam uox turturis audita est, postquam ficus protulit grossos suos, uinee florentes dederunt odorem; quia multitudo Ecclesiarum per latitudinem orbis diffusa est, que flores uirtutum et odorem bone opinionis late de se spargerent. »Surge, propera, amica mea, speciosa mea, et ueni.« Noli , sponsa mea, quam mihi per fidem et dilectionem amicam feci, otioso tempore lentescere, sed surge et ueni, et exempla uirtutum foris proximis ostende.

 »Columba mea, in foraminibus petre.« Si petra est Christus, iuxta quod Apostolus ait, »Petra autem erat Christus,« foramina petre sunt uulnera que pro salute nostra in cruce suscepit, fixure uidelicet clauorum et lancee percussura. In his ergo foraminibus columba, id est Ecclesia, moratur, quia totam spem salutis sue in passione sui Redemptoris constituit. Ibi ab insidiis malignorum spirituum quasi a raptu accipitris secura delitescit; ibi nidificat, id est fetus bonorum operum congerit. »In cauerna macerie.« Macerie ex siccis lapidibus ad munimenta uinearum solent fieri, ad repellendas uulpes uel ceteras nociuas bestiolas. Per maceriam ergo significatur celestium custodia uirtutum, angelicum uidelicet presidium, sicut Isaias de Domini  uinea ait: »Et maceriam circumdedit, et circumfodit uineam.« In cauerna ergo macerie moratur, quia presidio angelorum undique circumdatur, et a tentationibus diaboli custoditur. »Ostende mihi faciem tuam, sonet uox tua in auribus meis, quia uox tua dulcis, et facies tua decora.« Tu  dilecta mea, que in lecto contemplationis dulcissime quiescis, ueni et ostende mihi faciem tuam; id est a secreto quietis egredere ad publicam actionem, et pulchritudinem bonorum operum tuorum aliis ad exemplum demonstra. »Ostende mihi,« dicit: quasi enim Deo faciem suam ostendit Ecclesia, cum proximis ad utilitatem et profectum per uirtutum opera, quantam intrinsecus habeat pulchritudinem, demonstrat. Hoc est quod Dominus dicit in Euangelio, »uideant  opera uestra bona, et glorificent Patrem uestrum qui in celis est.« »Sonet uox tua in auribus meis.« uox uidelicet predicationis uel diuine laudis, qua alios facias proficere. In auribus enim Domini uox Ecclesie sonat, cum per predicationem ex multorum conuersione delectatur Deus. Bene autem dicit: »Ostende mihi faciem tuam,« et uox tua non aliena; tuam uidelicet faciem mihi ostende, quam in baptismo tibi dedi, quando mundaui te ab omni peccato. »uox tua, dicit, in auribus meis sonet,« ut ex sincera intentione dilectionis mee procedat, ut non propter aliud predices nisi propter me.

»Capite nobis uulpes paruulas, que demoliuntur uineas, nam uinea nostra floruit.« uox sponsi precipientis  sponse sue et filiabus Hierusalem, sanctis uidelicet doctoribus uel animabus fidelibus. »Capite  nobis uulpes paruulas.« uulpes est dolosum animal et fraudulentum, in cauernis et specubus habitans, nec recto, sed tortuoso incedens itinere: ideoque designat hereticos uel schismaticos, qui demoliuntur uineas, hoc est Ecclesiam Dei, plebem uidelicet fidelium, lacerare et decipere non cessant. Precipit ergo ut paruulas uulpes capiant, id est, ut hereticam prauitatem in ipso initio debellare et destruere non cessent, ne robusta facta fortius impugnet. »Nam uinea nostra floruit,« id est Ecclesia per uniuersum mundum flores uirtutum emisit. Et nota quia cum superius uineas pluraliter dixerit,  modo dicit singulariter, »uinea nostra floruit,« quia ex multis Ecclesiis una est electa Ecclesia.

»Dilectus meus mihi, et ego illi, qui pascitur inter lilia, donec aspiret dies, et inclinentur umbre.« uox sponse, »dilectus meus mihi,« subaudis societur uinculo caritatis et amoris, et ego illi coniungar et consocier uicissitudine mutue difectionis. Et »dilectus meus,« subaudis det uerba exhortationis et diuine promissionis, »et ego,« subaudis ostendam illi faciem meam. uel etiam dilectus meus dignetur mihi coniungi glutino caritatis, et ego illi coniungar uinculo digne obedientie, obtemperans preceptis eius qui pascitur inter lilia, hoc est delectatur et iucundatur inter candidas et odoriferas uirtutes sanctorum. Et notandum quod superius »lilium« singulariter  dicitur, hic uero pluraliter »lilia,« quia multe sunt uirtutes sanctorum, una tamen fides est, et una caritas, quibus precipue Deus delectatur. Siue etiam, »pascitur inter lilia,« hoc est suauissime delectatur inter uirgineos choros. Candor enim liliorum recte munditie uirginali comparatur. »Donec aspiret dies,« hoc est donec transeant nubila presentis uite, et appareat dies, hoc est ueniat claritas sempiterne beatitudinis. Et est sensus, Dilectus meus mihi prestat auxilium, et ego illi dignam prebeo obedientiam, qui uirtutibus sanctorum delectatur, quousque transcursa nocte presentis uite, in qua per speculum et enigma cernitur, appareat dies superne claritatis, ut facie ad faciem uideatur.

»Reuertere, similis esto, dilecte mi, capree aut  hinnulo ceruorum super montes Bethel.« uox Ecclesie sponsi sui speciem desiderantis. O dilecte mi, qui de lecto meo me surgere precipis, et ut tibi faciem meam ostendam hortaris, reuertere, hoc est claritatem diuinitatis tue me speculari permitte, et hoc quod mihi perfecte promittis in alia uita, beatitudinem uidelicet tuam, in hac adhuc peregrinatione me saltem in figura et enigmate habere permitte. »Similis esto capree aut hinnulo ceruorum super montes Bethel.« Iam dictum est superius quod capree campos despiciunt, et ad alta montium enituntur. Christus ergo capreis comparatur, quia secundum carnem resurgens a mortuis, celorum alta petiit; hinnulus uero ceruorum uocatur, hoc est filius antiquorum patrum. Cerui enim sunt patriarche et prophete,  de quibus Christus carnis duxit originem. Fertur hinnulus hanc habere naturam, ut feruente sole opaca et umbrosa loca requirat, in quibus ab estu protegatur; sic et Christus in eorum mentibus requiescit, qui rore Spiritus sancti ab estibus carnalium uoluptatum temperantur. Ac si diceret: O dilecte, reuertere, hoc est sepius me tua uisitatione illustrando letifica, qui per carnem quam assumpsisti, iam celorum sublimia penetrasti. Montes autem Bethel mentes sanctorum significant, a terrenis per superna desideria eleuatas. Nam Bethel domus consurgens, uel domus uigiliarum, uigiles mentes sanctorum significat, que ad desideranda superna consurgunt, et ad ea percipienda inuigilant.  habentes in se Deum habitatorem, qui dicit per Prophetam: »Inhabitabo in illis et inambulabo.« Super ergo montes Bethel dilectus similis est capree uel hinnulo ceruorum, quia illas uisitare dignatur que domus Dei esse student.



CAPUT III.

»In lectulo meo per noctes quesiui quem diligit anima mea, quesiui illum, et non inueni.« uox Ecclesie de gentibus congregate. In lectulo  meo cum adhuc in infidelitatis et ignorantie tenebris posita essem, quesiui quem diligit anima mea. Multi enim philosophorum Deum ignorantes, studio tamen summo illum requirebant, per creaturam Creatorem cognoscere uolentes; sicut Plato, qui in Timeo multa de anima disputauit, et sicut Aristoteles, Socrates  et ceteri, qui omne uite sue tempus in studiis exquirende ueritatis expendebant. »Quesiui illum, et non inueni.« Non enim per mundanam sapientiam Deus cognosci potuit.

»Surgam et circuibo ciuitatem, per uicos et plateas queram quem diligit anima mea. Quesiui illum, et non inueni.« Exsurgam inde de strato corporis et carnalis delectationis, et circuibo ciuitatem huius mundi, maria ac terras peragrando. »Per uicos et plateas queram quem diligit anima mea,« hoc est, per lata itinera gradientes huius seculi, et suis uoluptatibus deditos aspiciam, si forte in illis dilecti mei uestigia aspiciam. Hoc cum de multis dici possit, precipue tamen in illo eunucho impletum est  qui a finibus terre uenit Deum celi Hierosolymis adorare, quem Philippus inuenit, eique Christum in prophetia Isaie ostendit. Hoc quoque in Cornelio adimpletum est, qui adhuc paganus et ignorans Deum, eleemosynas faciebat, et orationibus uacabat, quem Petrus cum domo sua baptizauit. Et erat adhuc difficultas inuentionis, et dicit: »Quesiui, et non inueni.«

»Inuenerunt me uigiles, qui custodiunt ciuitatem.« uigiles sunt sancti et ceteri doctores Ecclesie, qui ciuitatem, id est sanctam Ecclesiam, custodiunt, et ab insidiis infidelium hostium defendunt. Quos interrogat, »Num quem diligit anima mea uidistis?« Quasi uigiles Ecclesia interrogat, cum intenta aure eorum predicationem percipit.

 »Paululum cum pertransissem eos, inueni quem diligit anima mea.« Pertransire uigiles est eorum dicta et doctrinam diligenter perscrutari. Solemus namque dicere: Transcurri librum legens, uel pertransiui. Cum  pertransissem eos, inueni quem diligit anima mea. Quia cum sollicita meditatione dicta uel scripta sanctorum requirimus, statim dilectum inuenimus, quia Dominum in eorum dogmate reperimus. Potest et sic intelligi: Cum pertransissem eos, inueni quem diligit anima mea, hoc est, cum intellexissem Christum omnem sublimitatem et gratiam superare, tunc inueni quem diligit anima mea, hoc est, tunc uere intellexi quantum ipse a ceterorum sanctorum meritis distet. »Tenui  eum, nec dimittam donec introducam illum in domum matris mee et in cubiculum genitricis mee;« hoc est, ardentissima fide et deuotione illi inhesi. »Nec dimittam,« sed in eius amore et fide perseuerabo, »donec introducam eum in domum matris mee, et in cubiculum genitricis mee;« hoc est, donec illum Synagoge, que est mater mea spiritualiter, predicem, et eam quoque ad eius fidem perducam. Hoc fiet in die iudicii, quando  »plenitudo gentium introierit, tunc omnis Isrel saluus fiet.« Tantum ergo sibi de caritate sponsi sui Ecclesia promittit, ut etiam se credat Synagogam posse conuertere. Quod autem dicit, »Donec introducam illum,« non est putandum quod tunc relictura sit illum, cum in cubiculum matris  introduxerit, sed Donec pro sempiterno ponitur, id est semper illi inherebo, semper in eius fide et dilectione perseuerabo Tale est in psalmo: Ita »oculi nostri ad Dominum Deum nostrum donec misereatur nostri.« Nunquid postquam nostri misertus fuerit, non erunt oculi ad eum? Utique erunt.

»Adiuro uos, filie Hierusalem, per capreas ceruosque camporum, ne suscitetis neque euigilare faciatis dilectam, quoadusque ipsa uelit.« Bis repetitur iste uersiculus: nam iam superius dictum est, sed supra ad Ecclesiam primitiuam de Iudeis collectam pertinet, hic uero ad Ecclesiam de gentibus congregatam, et amoris uinculo Christo copulatam. Una enim eademque cura est Deo de sanctis, qui uel in circumcisione, uel etiam tempore baptismatis, coruscante  gratia Euangelii, illi placuerunt. Quia uero iste uersiculus superius expositus est, iam uidendum est quare ueluti dormientem inducat Ecclesiam, unde et adiurat filias Hierusalem, ne eam excitent, cum paulo superius non dormientem uel quiescentem, sed studio laboriosissime inquisitionis insistentem, qua sponsum inquirebat, introducat. Si ergo requirebat sponsum, quomodo requiescebat? Sed dulcissimus et suauissimus somnus est Christum querere. Dormit ergo Ecclesia, et Christum querit, dormit uidelicet a desideriis terrenis, ab actibus seculi, uigilat autem et requirit sponsum, quia eius contemplationi inheret, eum solum desiderat, ad illum peruenire contendit. Adiurat ergo sponsus filias Hierusalem, animas uidelicet desideriis superne patrie  inherentes, ne illam excitent ab hoc somno suauissime quietis et contemplationis donec ipsa uelit. Somnus autem merito mors appellatur, quia sicut dormiens a uisibilibus oculos claudit, et inuisibilia contemplatur, ita is qui diuine contemplationi insistit, quasi alienus est et dormit exterioribus, sola spiritualia et celestitia uidet. Nec mirum si amor somnus uocatur, cum in sequentibus mors amor appelletur: »Fortis est ut mors dilectio.« Cum autem dicit: »Donec ipsa uelit,« ostendit Ecclesiam de gentibus uoluntarie se preparaturam et ad labores et persecutiones pro Christo perferendas.

»Que est ista que ascendit per desertum sicut uirgula fumi ex aromatibus myrrhe et thuris et uniuersi  pulueris pigmentarii?« uox filiarum Hierusalem, id est sanctorum primitiue Ecclesie admirantium pulchritudinem Ecclesie de gentibus congregate. »Que est  ista?« Que, id est qualis. Quanta laude et admiratione digna, que non circumcisione mundata, nec adhuc baptismo sanctificata, iam currit ad Deum? »Ascendit  per desertum.« Hoc dicitur ad imitationem prisce plebis Iudaice, que liberata de Aegyptia seruitute, per desertum mari Rubro transito, uenit ad terram repromissionis. Sic et Ecclesia per desertum nationum ascendebat, iam de Aegypto  liberata, et Pharaone, id est diabolo submerso, ut celesti manna pasceretur, et ueram terram repromissionis ingrederetur. »Ascendit « ad montes  uirtutum, uel etiam ad ipsum uirtutibus subleuata, qui in psalmo dicit: »Leuaui oculos meos in montes,« etc., et alibi: »Ad te leuaui oculos meos, qui habitas in celis.« Montes ipsi sunt patriarche, prophete, apostoli et ceteri sancti Dei, qui merito uirtutum appellantur montes. Primo enim ad montes, id est ad sanctos subleuat oculos Ecclesia uel anima fidelis, quia illorum doctrinam actusque considerat, illorum exemplo et intercessione muniri gaudet. Postea proficiens, ad ipsum quoque qui fecit montes, audet cordis aspectum dirigere, et dicit: »Ad te leuaui oculos meos, qui habitas in celis,« id est gratanter requiescis in sanctis. »Sicut  uirgula fumi ex aromatibus myrrhe et thuris.« Fumus ex igne nascitur, et mox altiora eris expetit, donec  aspectibus intuentium subtrahatur. Fumus igitur significat sanctum desiderium igne diuini amoris perfusum. Nec absurde fumi comparantur uirgule, quia sancta Ecclesia uel anima Deum amans, gracilis est et delicata, disciplinis Spiritus sancti attenuata, non habens grossitudinem carnalium desideriorum. Siue uirgule fumi non sparso fumo comparantur, propter unitatem Ecclesie, que in Christo unum est. Unde uero esset ille fumus, ostendit cum subdit: »Myrrhe et thuris et uniuersi pulueris pigmentarii.« Myrrha condiuntur mortuorum corpora, thus uero adoletur in sacrificio Dei: ideoque per myrrham carnis mortificatio designatur, per thus munditia orationum exprimitur. uirgule ergo fumi, myrrhe et thuris Ecclesia assimilatur, quia sancti mortificatione carnis  sue, et orationibus mundo ac simplici corde perfusis, Deo placere student. »Et uniuersi  pulueris pigmentarii,« id est congerie omnium uirtutum. Non autem integra fuisse aromata, sed in puluerem redacta dicuntur, quia sanctorum actiones magna discretione considerande sunt, et tanquam cribro subtilissimo considerationis euentilande, ne quid forte in illis aut inconueniens existat, aut per ipsas uirtutes aduersarius milleformis surripiat, qui callidus per bona etiam consueuit nocere.

»En lectulum Salomonis, sexaginta fortes ambiunt ex fortissimis Isrel, omnes tenentes gladios, et ad bella doctissimi. Uniuscuiusque ensis super femur suum.« Quo hec dilecta ascenderit, ostenditur  cum subditur: »En lectulum Salomonis,« etc. Lectus Salomonis, quamuis superna illius celestis beatitudinis requies accipi possit, in qua Deus cum suis sanctis requiescit, probabilius tamen presens accipitur, in qua sancti Dei sopitis tumultibus uitiorum, amplexu Salomonis, id est ueri pacifici delectantur. Unde et Psalmista de Christo dicit: »Factus est in pace locus eius, et habitatio eius in Sion.« Lectulum ergo Salomonis, id est Ecclesiam Christi, sexaginta fortes ambiunt ex fortissimis Isrel. Per sexaginta fortes, ordo electorum intelligitur, qui uel predicando Ecclesiam muniunt, uel contemplando ad illam supernam beatitudinem peruenire desiderant. Sexagenarius autem numerus ex senario et denario constat. Sexies enim deni, uel decies seni,  sexaginta fiunt. Senarius uero perfectionem significat operis, quia sex diebus perfecit Deus opera sua: denarius uero remunerationem et premium, quod in fine electis dabitur. Unde et hi qui in uineam uenerunt, denarium leguntur accepisse. Sexaginta ergo fortes significant  sanctos doctores, fortes et animo constantes. Additur uero: »Ex fortissimis Isrel.« Omnes in Christum credentes, et Christum diligentes, Isrel  appellantur. Fortissimi uero Isrel sunt qui Ecclesiam tueri predicando, et ab incursibus demonum uel impugnatione hereticorum defendere nouerunt. Hi ergo ambiunt lectulum Salomonis, quia illis commissa est Ecclesia, et ab illis uigilanti cura est custodienda. »Omnes tenentes gladios, et ad bella  doctissimi;« tenent enim gladium spiritualem uerbi Dei, de quo Apostolus: »Et galeam  salutis assumite, et gladium Spiritus, quod est uerbum Dei.« Ad bella uero sunt doctissimi, quia necesse est ut spiritualis prelii arte instructi sint qui aduersus principatus et potestates, aduersus mundi rectores tenebrarum harum, contra spiritualia nequitie in celestibus bella gerunt. uersutissimus enim ille est hostis, et tanta subtilitate spiritualis nature, qui etiam temporis longeuitate doctissimus, contra quem sancti bella suscipiunt. »Uniuscuiusque ensis super femur suum propter timores nocturnos.« Per femur propagatio sobolis accipitur. Super femur ergo enses habent, quia timore Dei omnes comprimuntur, et cercent motus carnalis uoluptatis. Et hoc »propter  timores nocturnos,« id est propter occultas insidias maligni hostis, qui in nocte huius seculi sanctis maxime qui in Ecclesia preeminent, insidiatur, ut illis deceptis lectulum Salomonis, id est requiem sanctorum, fedare possit. Et notandum quod superius tenere gladios dicuntur, hic uero super femur ensem habere. Gladios enim tenent, ut aduersariis resistant, hereticos et omnes sane fidei contradicentes confodiant. Super femur ergo enses habent, ut suimet curam gerant, ut fluxus carnalium uoluptatum reprimant, ne aliis predicantes ipsi reprobi efficiantur.

»Ferculum fecit sibi rex Salomon de lignis Libani.« Quod superius per lectum Salomonis, hoc  nunc designatur per ferculum, sancta uidelicet Ecclesia, in qua uelut in lecto requiescunt sancti Dei, et uelut in lecto discumbunt ad epulas eterne satietatis. De lignis Libani fecit Salomon ferculum. Libanus mons est Phenicis, cuius arbores et proceritate et pulchritudine et durabilitate ceteris preeminent, ideoque significant sanctos uirtutum spe fulgentes et ad eterna festinantes. Libanus enim candidatio interpretatur, ut dealbatio. Ligna ergo Libani sunt sancti candidati et dealbati in baptismo, et exornati omni uirtutum pulchritudine.

»Columnas eius fecit argenteas.« Per columnas doctores eiusdem Ecclesie significantur, qui eam uerbo et exemplo sustinent ac roborant. Unde in Actibus apostolorum: »Iacobus, et Ioannes, et Cephas,  qui uidebantur columne esse.« He columne sunt argentee, quia nitore celestis eloquii refulgent. »Eloquia enim Domini casta,« etc. »Reclinatorium aureum, ascensum purpureum.« Per reclinatorium aureum, requies eterna accipitur, que sanctis in Ecclesia repromittitur, ad quam tamen ascensus est purpureus. Purpureus ascensus est passio Christi, quia purpura colorem sanguinis imitatur. Ascensu ergo purpureo ad reclinatorium peruenitur, quia illi ad eternarum epularum discubitum et ad superne quietis requiem ueniunt, qui in presenti passionem Redemptoris sui digne uenerari et imitari satagunt. »Media caritate constrauit propter filias Hierusalem.« Media caritate constrauit, quia omnibus fidelibus suam caritatem Christus commendauit,  patiendo pro nobis, et requiem nobis preparando, iuxta quod Apostolus dicit: Commendat autem Deus suam caritatem in nobis, quoniam cum adhuc peccatores essemus, pro nobis Filium suum in mortem tradidit. Aliter: Per columnas argenteas, apostoli et apostolici uiri designantur; per reclinatorium aureum, doctorum ordo, qui cum ineffabilia eterne uite repromittunt, utique nos suauiter requiescere faciunt. Et hoc reclinatorium bene aureum dicitur, quia ineffabile est illud premium quod sancti exspectant. In rebus enim caducis nichil pretiosius est auro. Per ascensum uero purpureum, ordo signatur martyrum, qui passionem Christi imitati, pro illo suum sanguinem fuderunt. Sed quid nos faciemus, dicit beatus Gregorius, qui nullius meriti sumus? Non  inter doctores, non inter martyres locum nos habere uidemur. Sequitur: »Media caritate constrauit.« Habeamus ergo caritatem, qua media huius ferculi constrata sunt, que et idcirco latum mandatum uocatur, quia omnibus suis obseruatoribus eternam salutem parat. Hanc efficaciter teneamus, et per hanc saluabimur. Et hoc propter filias Hierusalem, hoc est, propter animas simplices, et nullius sibi uirtutis conscias, que quanto magis fragilitatis sibi sunt conscie, tanto amplius Saluatorem et Redemptorem suum diligere satagunt.

»Egredimini et uidete, filie Sion, regem Salomonem in diademate, quo coronauit eum mater sua in die desponsionis illius et in die letitie cordis eius.«  uox Ecclesie inuitantis animas fidelium ad intuendum quam mirabilis et speciosus sit sponsus eius. Filie namque Sion Ecclesie sunt, que et filie sunt Hierusalem, sancte uidelicet anime superne illius ciuitatis ciues, que et perpetua cum angelis pace fruuntur, et per contemplationem gloriam Domini speculantur. Egredimini  o filie Sion, hoc est exite de turbulenta huius seculi conuersatione, ut mente expedita eum quem diligitis contemplari possitis. Et uidete  regem Salomonem, hoc est, uerum pacificum Christum, »in diademate quo coronauit eum mater sua.« Ac si diceret: Considerate Christum pro uobis carne indutum, quam carnem de carne uirginis matris sue assumpsit. Diadema namque uocat carnem, quam Christus assumpsit  pro nobis, in qua mortuus destruxit imperium mortis, in qua etiam resurgendi nobis spem contulit. De hoc diademate Apostolus ait: uidimus Iesum per passionem gloria et honore coronatum. Mater uero sua eum coronasse dicitur, quia uirgo Maria illi de sua carne carnis materiem prebuit. »In die desponsionis eius,« hoc est, in tempore incarnationis, quando sibi Ecclesiam coniunxit non habentem maculam aut rugam, uel quando Deus homini coniunctus est. »Et in die letitie cordis eius.« Letitia enim et gaudium Christi, salus et redemptio humani generis est, iuxta quod in Euangelio multos ad fidem suam cernens confluere, in illa  hora exsultauit, et dixit: »Confiteor tibi, Pater celi et terre, quia abscondisti hec a sapientibus et  prudentibus, et reuelasti ea paruulis.« Et in Euangelica parabola inuenta oue, conuocauit amicos, dicens: »Congratulamini mihi.« Potest hoc et simpliciter totum ad passionem Christi referri iuxta litteram. Preuidens etiam Salomon in spiritu passionem Christi, longe ante premonebat filiam Sion, id est plebem Isreliticam, »Egredimini,« inquiens, »et uidete regem Salomonem,« id est Christum, »in diademate,« id est in spinea corona, »quo coronauit eum mater sua,« Synagoga, »in die desponsionis eius,« quando uidelicet sibi coniunxit Ecclesiam; »et in die letitie cordis eius,« quo gaudebat per suam passionem redimi mundum de diabolica potestate. Egredimini ergo, hoc est, exite de tenebris infidelitatis, et uidete  quia ille qui ut homo patitur, uerus est Deus: uel etiam egredimini extra portam ciuitatis uestre, ut eum in Golgotha monte crucifixum uideatis.



CAPUT Iu.

»Quam pulchra es, amica mea, quam pulchra es et decora.« uox Christi. Bis repetit, »quam pulchra es,« in opere uidelicet et predicatione. In opere, quia nichil fedum, nichil oculis meis indignum agis; in predicatione, quia ad considerandum incarnationis mee mysterium, etiam sodales tuas Hierusalem inuitare non cessas. »Oculi tui columbarum.« Per oculos intelligitur acumen sensuum spiritualium,  quibus diuina et sempiterna contemplatur Ecclesia. Columbe autem oculi Ecclesie comparantur propter spiritualem gratiam, quia Spiritus sanctus in specie columbe apparuit. Sequitur: »Absque eo quod intrinsecus latet;« id est absque superne illius retributionis gloria quam in fine seculi es perceptura, quam etsi in presenti per fidem contempleris, latet tamen intrinsecus: nec enim in presenti uideri potest, sed in futuro perficietur. »Capilli tui sicut greges caprarum, que ascenderunt de monte Galaad.« Per capillos Ecclesie, subtiles Ecclesie cogitationes accipiuntur, quibus temporalia plerumque disponuntur. Comparantur uero gregibus caprarum, quia hec animalia munda sunt, et in rupibus siue in excelsis locis resupina pascuntur; quia cogitationes sanctorum  etsi pro corporali necessitate in temporalibus fiunt, tamen ab eternorum intentione non discedunt, et in ipsa etiam cura, quam necessitati corporee impendunt, quasi celum semper intuentur. Possumus etiam per oculos, doctores Ecclesie et predicatores accipere, qui in corpore, cui caput Christus est, summum locum tenent, et celestia ac spiritualia pre ceteris membris uident. Per capillos uero, innumeram multitudinem simplicium fidelium, in laicali ordine constitutorum, que etsi minus uident spiritualia, sua tamen multitudine et numerositate magnum decus prestant Ecclesie. Et bene gregibus comparantur caprarum. Capra peccatoribus conuenit, per quod plebes fidelium actionibus seculi dedite, que sine peccato agi non possunt, intelliguntur. Bene  autem sequitur: »Que ascenderunt de monte Galaad.« Galaad aceruus testimonii interpretatur iuxta litteram, ideo quia cum Iacob rediret de Mesopotamia, persecutus est eum Laban, et die tertia reperit eum, ibique in testimonium mutui federis aceruum lapidum erexerunt. Mystice, aceruus testimonii Christus est, in quo multitudo consistit omnium sanctorum, qui sunt lapides uiui, adherentes illi uero lapidi de quo Petrus dicit: »Ad quem accedentes lapidem uiuum, et ipsi tanquam lapides uiui superedificamini.« Greges ergo caprarum de monte Galaad ascenderunt, quia sanctorum multitudines ad excelsa uirtutum conscendunt, et Christi doctrinam ac precepta in omnibus sequi satagunt.

»Dentes tui sicut greges tonsarum ouium, que  ascenderunt de lauacro.« Sicut per capillos Ecclesie innumerabilis multitudo simplicium fidelium intelliguntur, ita et per dentes Ecclesie doctores intelliguntur: dentibus enim cibos commolimus. Et sancti doctores bene dentibus conformantur, quia spirituales cibos, quos simplices capere nequeunt, ipsi quodammodo exponendo comminuunt. Deus Ecclesie precipue erat Petrus, cui dictum est in uisione: »Surge, occide et manduca.« Ac si diceretur: Eos quos ad fidem conuertis, occide ab eo quod sunt, ut desinant esse peccatores; et manduca, hoc est transforma in corpus Ecclesie. Bene autem hi dentes ouibus tonsis et lauacro lotis comparantur. Solent enim oues post tonsionem currenti aqua  ablui, ne illotus sudor corpori adherescat, et scabiem generet. Tonsi enim sunt sancti doctores et magistri Ecclesie, qui et lauacro baptismi abluti sunt; et uellera, id est facultates et substantias suas pro Christo amiserunt. Omnibus quidem fidelibus conuenit quod dicit: »Que ascenderunt de lauacro,« nullus enim sine lauacro baptismi fidelis esse potest. Non autem omnibus tonsio conuenit, quia non omnes ita sunt perfecti, ut sua pro Christo ualeant amittere, sed illis specialiter hoc congruit qui secundum uerbum Domini uendunt omnia sua, et dant pauperibus, et nudi atque expediti sequuntur Christum. Tales ergo sunt dentes Ecclesie sancte, id est predicatores et magistri eius, oues per innocentiam abluti baptismo, uoluntaria paupertate  et rerum sponsione gaudentes. Sequitur: »Omnes gemellis fetibus, et sterilis non est inter eas.« Quia gemina caritate et dilectione Dei et proximi preeminent, et hanc obseruari docent, uel etiam quia fidem et operationem predicant. Et sterilis non est in eis, nullus uidelicet alienus bonis operibus.

»Sicut uitta coccinea labia tua, et eloquium tuum dulce.« Per labia Ecclesie sancti predicatores accipiuntur qui et per dentes figurantur. Coccus autem sanguinis uel ignis habet speciem. Labia ergo Ecclesie  uitte coccinee comparantur, quia passionem Christi assidue predicant, qui pro nostra redemptione sanguinem suum fudit, siue uitte coccinee assimilantur, quia predicatores ardent dilectione, diligentes eos  quibus uerba impendunt, et etiam a quibus mala patiuntur. Ad hoc etiam pertinet, quod Spiritus sanctus in linguis igneis apparuit, quia loquentes et ardentes fecit apostolos, ardentes dilectione, loquentes predicatione. Et bene uitta coccinea dicitur. uitta enim capillos ligat et constringit, et sancti doctores sua predicatione ad unitatem fidei et dilectionis multitudinem fidelium in Ecclesia nectunt, et in unum decorem redigunt. Possunt etiam per capillos subtiles cogitationes mentis accipi. uitta ergo coccinea crines ligamus, quando cogitationes nostras disciplina timoris Dei constringimus et cercemus. »Et eloquium tuum dulce.« Dulce est eloquium Ecclesie, cum sancti doctores uel passionem sui Redemptoris ad memoriam reducunt,  et predicant quantum Deus hominem dilexerit, uel etiam cum celestia premia auditoribus annuntiant. »Sicut fragmen mali Punici, ita gene tue, absque eo quod intrinsecus latet.« Per genas superius diximus Ecclesiam figurari. Nam cum uerecundamur, rubor sanguinis in genis effunditur. Malum autem Punicum rubicundum habet corticem, interius uero multitudine granorum plenum est: unde et malum granatum uocatur. Per fragmen ergo mali Punici, memoria eiusdem passionis Dominice accipitur, que et in cocco superius figuratur. Solet enim una res diuersis exprimi figuris. Gene ergo Ecclesie fragmini mali Punici comparantur, quia sancti doctores uenerabiliter agunt memoriam passionis  Redemptoris sui, nec erubescunt crucem eius, imo gloriantur, dicentes cum Apostolo: »Mihi autem absit gloriari nisi in cruce Domini nostri Iesu Christi;« et alibi Apostolus ad discipulum suum scribens: »Noli  erubescere crucem Christi, neque me uinctum eius.« Bene autem gene non integro malo Punico, sed fragmini comparantur. Malum enim Punicum cum frangitur, exterius rubor, interius candor apparet. Sic et sancti predicatores cum passionem Christi annuntiant, quasi rubor est exterius; cum uero quanta utilitas nostre redemptionis inde prouenerit, et quod homo per passionem Christi non solum a peccatis iustificari, sed etiam quod diuinum consortium meruerit, demonstrant, quasi candidum est quod intrinsecus latet. Possunt  etiam per genas Ecclesie martyres figurari, qui rubicundi sunt effusione sanguinis sui ueluti malum Punicum. Sed fracto malo Punico, candor interius apparet, quia post mortem miraculis coruscant.

»Sicut turris Dauid collum tuum, que edificata est cum propugnaculis.« Collum sancte Ecclesie predicatores sancti et doctores eius sunt. Iidem enim hic designantur per collum, qui superius per oculos uel per dentes; sancti uidelicet predicatores, qui ueluti colla acceptos uerbi cibos nutriendo corpori transmittunt, et uocem predicationis diuine auditoribus proferunt. uel etiam sancti doctores per collum signantur, quia sicut per collum caput et cetera membra corpori coniunguntur, ita sancti doctores quasi mediatores sunt inter Christum et reliquos  quos instruunt fideles, et quasi Christum corpori suo, id est Ecclesie coniungunt. Hoc autem collum turri Dauid comparatur. Dauid, qui interpretatur manu fortis uel uisu desiderabilis, Christum significat. Et tota quidem Ecclesia, ciuitas Dauid, id est magni regis Christi est, qui est manu fortis, quoniam diabolum deuicit, iuxta quod Psalmista dicit: »Dominus fortis et potens, Dominus potens in prelio.« Est et uisu desiderabilis, quia  in eum desiderant angeli prospicere. Turris autem ciuitatis huius illi sunt qui uel scientia uel operationis perfectione ceteris preeminent. »Que edificata est cum propugnaculis.« Propugnacula sunt sanctarum Scripturarum diuinarum sacramenta, de quibus ueluti iacula procedunt, quibus aduersarie  repelluntur potestates. »Mille clypei pendent ex ea, omnis armatura fortium.« Mille clypei intelliguntur innumera defensionis diuine presidia, quibus sancta uallatur et defenditur Ecclesia. »Omnis armatura fortium,« id est instructio uel sancte operationis uel diuine predicationis. Et bene collum Ecclesie, hoc est, predicatores et doctores turri Dauid comparantur, quia semper quasi in bello sunt, pro defensione sancte Ecclesie pugnantes.

»Duo ubera tua sicut duo hinnuli capree gemelli.« Duo ubera Ecclesie eosdem significant sanctos doctores. Nec mirum quod una eademque res diuersis figuratur modis. Sancti enim doctores oculi sunt, quia uite uias quas ingredi debeant, subiectis  demonstrant; dentes sunt, quia cibos diuinarum Scripturarum molunt et comminuunt ut mandi possint; collum sunt, quia caput et membra, hoc est Christum et Ecclesiam, coniungunt. Ipsi ergo doctores sunt et ubera Ecclesie, quia paruulos et simplices fideles lacte uerbi Dei nutriunt, iuxta quod Apostolus simplicioribus loquens, dicit: »Non potui uobis loqui tanquam spiritualibus, sed quasi carnalibus et paruulis in Christo lac uobis potum dedi, non escam.« Et bene non absolute ubera, sed cum additamento dicit, »duo ubera,« cum femina neque plus neque minus habeat quam duo ubera, quia nimirum sancti doctores paruulos ex utroque populo, Iudaico uidelicet et gentili, lacte uerbi Dei nutriunt. Nam et Paulus de seipso dicit: »Qui operatus est Petro  in apostolatu circumcisionis, operatus est et mihi inter gentes.« Et apte duo ubera, sicut duo hinnuli gemelli capree esse dicuntur, quia uidelicet fetus sunt et filii Saluatoris nostri Iesu Christi, qui superius per capreas designatus est: hec enim animalia et acutissime uident, et nimia uelocitate altiora conscendunt. Sic et Christi doctores que agenda sunt et ipsi uident, et aliis monstrant, et despectis terrenis ad superna nituntur. »Qui pascuntur in liliis,« hoc est, delectantur purissimis et nitidissimis sensibus Scripturarum.

»Donec aspiret dies,« hoc est, dies illa eterna ueniat, quam desiderabat Psalmista, dicens: »Melior est dies una in atriis tuis super millia;« »et inclinentur umbre,« hoc est, transeant merores et perturbationes  huius seculi. »Donec aspiret dies,« id est oriatur dies. Apparebit enim dies, id est orietur, quando uerus ille sol iustitie, id est Christus, apparebit; et tunc inclinabuntur umbre, hoc est, omnia nubila meroris et tenebre presentis seculi pertransibunt. Sed et si ipsam litteram uelimus aspicere, pulchre expressit ortum diei et noctis. Nam nox nichil est aliud nisi umbra terre, que sole descendente consurgit. Sole autem iterum super terras ascendente, inclinantur umbre, id est cadit nox. Pascuntur ergo in liliis donec aspiret dies et inclinentur umbre, quia sanctorum doctorum in presenti tantum uita necessaria est predicatio et doctrina: nam in alia uita, postquam apparuerit eterna dies et finita fuerit nox presentis seculi, non  necesse erit doceri aliquem, quia omnes, reuelata facie, gloriam Domini contemplabuntur. Unde et Dominus per Prophetam dicit: Non docebit uir fratrem suum dicens, Cognosce Dominum; omnes enim cognoscent me a minimo usque ad maximum. »uadam ad montem myrrhe et ad collem thuris.« In myrrha, carnis mortificatio, uel passionum pro Christo tolerantia; in thure uero, sanctarum orationum deuotio accipitur. Mons ergo myrrhe et collis thuris mentes sanctorum sunt, excelse per contemplationem. Promittit ergo sponsus se ad montem myrrhe uenturum, et ad collem thuris, quia illas mentes sua uisitatione uisitare dignatur, que membra sua cum uitiis et concupiscentiis mortificant,  que etiam seipsas per sanctarum orationum studia gratum Deo sacrificium faciunt.

Tota pulchra es, amica mea, et macula non est in te.« uox sponsi ad amicam suam sponsam. »Tota pulchra es.« Omni  ex parte nullam recipis maculam neque rugam. Non enim soli doctores uel perfecti quique pulchri sunt ante oculos Dei, qui summa scientia et contemplatione preeminent, sed etiam simplices quique fideles, qui recta fide et bonis operibus exornantur, pulchri in oculis sponsi habentur. Nam ut Psalmista dicit, »benedixit omnibus qui timent Dominum, pusillis cum maioribus;« ideo dicit: »Tota pulchra es,« non pars tua. Hoc ideo dicimus, non quod aliquis in presenti uita sine peccato esse possit, cum scriptum sit: »Nemo est super  terram sine peccato, nec infans unius diei;« sed ideo quia fides perfecta et celeste desiderium omnem abstergit maculam leuioris peccati: non enim de grauibus nunc ratio est, que qui committunt, iam sponsa Christi non sunt, nec ullam habent particulam huius sancte pulchritudinis. Hinc est quod Ioannes dicit: Qui natus est ex Deo, non peccat, subaudis peccato ad mortem, non quod leui peccato quis careat, sine quo uita ista non ducitur. Tota ergo pulchra est Ecclesia, in quantum se castam et immunem ab omni peccato custodit. Si quando autem leui peccato fuscatur, cita penitudine et fide recta ad celeste desiderium in ea prisca pulchritudo reparatur.

»ueni de Libano, sponsa mea, ueni de Libano,  ueni.« Libanus mons est Phenicis. Interpretatur autem ex Hebreo dealbatio uel candidatio, ex Greco autem thus interpretatur. Unde et supra, ubi loquitur: »uadam ad montem myrrhe et ad colles thuris,« collis habetur Libani. uocat ergo sponsus sponsam suam candidatam baptismate, dealbatam nitore omnium uirtutum, flagrantem studio sanctarum orationum. uocat eam ut ueniat, id est ut in uirtutibus proficiat. Non solum uocat Deus animam, quando eam a uinculis carnis exutam ad celestia premia ducit, sed etiam per internam inspirationem ut in uirtutibus proficiat hortatur. Quot enim in uirtutibus sancti proficiunt, quasi tot passibus ad Deum tendunt, et tertio dicit, »ueni,« quia uult eam perfectam esse in cogitatione, locutione et opere. uel  uocat eam primo, ut ad se ueniat per fidem; uocat secundo, ut dignam celestium premiorum retributionem iam liberata a corpore accipiat; uocat tertio, ut in die generalis resurrectionis iam sumpto corpore, duplici stola perpetuo ornata gaudeat. »Coronaberis de capite Amanam, de uertice Sanir et Hermon, de cubilibus leonum, de montibus pardorum.« Amana ipsum dicunt esse montem Cilicie Amanum, qui et Taurus appellatur. Sanir uero et Hermon montes sunt Iudee, in quibus leones et pardi feruntur habitare. Per hos autem montes, seculi potestates, reges uidelicet et principes, intelliguntur, qui ueluti montes in superbia extolluntur, et malignis spiritibus quasi leonibus et pardis cubilia prebent.  Maligni enim spiritus leones uocantur propter superbiam, pardi propter ferocitatem, uel etiam propter mille artes nocendi, quia pardus uarium animal est. De his ergo montibus coronatur Ecclesia, quando principes seculi ad fidem Christi conuertuntur, et non solum propter suas uirtutes, sed etiam propter talium conuersationem et salutem remuneratur Ecclesia. Potest et hoc in presenti accipi: Nam coronatur Ecclesia de uertice horum montium, quando subiectis principibus catholice fidei, Ecclesia, que antea premebatur, coronatur et gloriatur in Christo, sicut factum est tempore Constantini, quando illo conuerso mirabiliter glorificata est Ecclesia. Coronatur et de cubilibus leonum, et montibus pardorum, quando superbos et quosque seuos ac dolosos  conuertit, et pro illorum quoque conuersione eterna premia recipit.

»uulnerasti cor meum, soror mea sponsa, uulnerasti cor meum.« Sponsam et sororem suam, sanctam dicit Ecclesiam, que et sponsa est, quia eam sibi Christus incarnatus despondit, eamque emundatam sordibus peccatorum, dote Spiritus sancti sibi coniunxit. Soror uero est, quia propter eam incarnatus, frater eius fieri dignatus est, sicut resurgens a mortuis dixit mulieribus: »Ite, nuntiate fratribus meis.« Cum ergo dicit uulneratum se cor habere, magnitudinem amoris expressit, quo sanctam suam diligit Ecclesiam. Affirmat autem hoc iterans et inculcans, »uulnerasti cor meum,« ut tali iteratione quantum Ecclesiam suam diligit, ostendat. Qua autem  re uulneratum sit, subiungendo demonstrat: »In uno oculorum tuorum, et in uno crine colli tui.« Per oculos Ecclesie, superius spirituales sensus uel doctores sanctos accipiendos esse diximus. Per crines uero, multitudines subiectarum plebium, quibus sancta decoratur Ecclesia. Et est sensus: Cum tota sis pulchra, o Ecclesia, et cum te ob multa diligam, precipue tamen nitor spiritualium sensuum et doctorum tuorum sinceritas me delectat; simplicitas etiam subiectarum plebium, que pie et fideliter uerbis doctorum obtemperant. Bene autem cum superius pluraliter dixit oculos et capillos, hic singulariter dicit in uno oculo et in uno crine, ut per hoc unitas sanctorum doctorum exprimatur. Unitas est enim celestis doctrine, quam subiectis impendunt. »Unus  enim Dominus, ut Apostolus dicit, una fides, unum baptisma,« necnon et una deuotio subiectorum fidelium. Potest et hoc quod dicit, »uulnerasti cor meum,« de passione Christi accipi:« uulnerasti cor meum, id est tuo amore fecisti ut ego in cruce uulnerarer. Notandum uero quod dicit, »in uno crine colli tui:« Per collum enim diximus doctores significari, et crinis Ecclesie collo adheret, quo subiecte plebes a sanctis doctoribus nutriuntur, et eorum sane doctrine inherent, ac secundum illorum precepta uiuere satagunt.

»Quam pulchre sunt mamme tue, soror mea sponsa.« Per mammas superius eosdem doctores diximus figurari, qui et per oculos designantur; nam  sancti doctores mamme sunt, id est simplici doctrina humiles nutriunt; oculi sunt, cum summa queque et celestia predicant. Ait ergo: »Quam pulchre sunt mamme tue, soror mea sponsa; id est, quam pulchri sunt doctores tui, quoniam sermo illorum et eloquio preeminet, et pondere sensuum pretiosus est. »Pulchriora sunt ubera tua uino.« Hic uersiculus iam superius expositus est, ubi dicitur: »Meliora sunt ubera tua uino.« Et hoc notandum quod Ecclesia superius ubera sponsi sui laudauit dicens: »Meliora sunt ubera tua uino,« nunc uero uicissim sponsus sponse sue ubera extollit, ut per hoc unitas Christi et Ecclesie commendetur. Christus enim caput est, et Ecclesia corpus eius: precellit enim initium predicationis euangelice legalem sententiam. »Et odor unguentorum tuorum super  omnia aromata.« Unguenta Ecclesie sunt doctrine celestis carismata, uel etiam fama uirtutum, que de Ecclesia fragrat; aromata uero intelliguntur legales obseruationes. Super aromata ergo est odor unguentorum Ecclesie, quia fama euangelice perfectionis transcendit omnem laudem legalis obseruationis.

»Fauus distillans labia tua, sponsa.« Fauus est mel in cera. Mel autem in cera est spiritualis intelligentia in littera. Labia ergo Ecclesie fauus distillans uocantur, quia sancti doctores, qui per labia designantur, spiritualia documenta proferunt instruendis fidelibus. Nec solum fauus, sed etiam distillans uocantur Ecclesie labia. Distillat enim fauus, cum  mellis copia exuberans iam non potest cereis capsulis contineri. Recte ergo diuina Scriptura fauus distillans uocatur, quia multipliciter intelligitur et uariis sensibus exponitur, nunc iuxta litteram, nunc iuxta allegoriam, nunc iuxta moralitatem, nunc iuxta anagogen, id est superiorem sensum. »Mel et lac sub lingua tua.« Lac paruulis conuenit, ideoque per lac designatur simplex doctrina, qua initium credentium imbuitur; mel uero, quod de rore celi confici creditur, celestem et spiritualem doctrinam significat, que perfectis et instructis conuenit. Sub lingua ergo Ecclesie mel et lac est, quia aliquando celestia mysteria perfectis, aliquando rudibus plana et simplicia annuntiant. »Et odor uestimentorum tuorum sicut odor thuris.« uestimenta Ecclesie sunt bonorum  operum ornamenta, iuxta quod Ioannes in Apocalypsi dicit: »Byssinum enim iustificationes sanctorum sunt.« Et in Iob dicitur: »Iustitia indutus sum, et indui me sicut ornamento et diademate, iudicio meo.« Thure autem diximus sanctarum orationum munditiam designari. uestimenta ergo Ecclesie thuri comparantur, quia omnia opera Ecclesie quasi orationes sunt. In cunctis enim que agit semper Dominum deprecatur, et tali modo impletur illud quod Dominus dicit: »Oportet semper orare.« Nec semper ante Dominum hoc aliter impleri potest, nisi tota nostra uita et conuersatio talis sit ut in conspectu Dei oratio deputetur. Thus arbor est Arabie, cortice et folio lauro similis, succum amygdale modo  emittens, qui bis in anno colligitur, in autumno et uere. In autumnali collectione preparantur arbores, incisis corticibus flagrantissimo estatis ardore, ac sic prosiliente spuma pingui, que concreta densatur, ubi natura loci poscat, tegete palmea excipiente. Quod in arbore hesit, ferro depectitur, ideoque uidetur corticeum esse purissimum, id est candidum thus. Secunda uindemia est uere, ad eam hieme incisis corticibus, rubrum hoc exit, nec comparandum priori. Creditur et nouelle arboris candidius esse, sed ueteris odoratius. Quod ex eo rotunditate gutte pependit, masculum uocamus; guttam concussu elisam, mannam uocamus.

»Hortus conclusus soror mea sponsa, hortus conclusus, fons signatus.« Sororem et sponsam suam  Ecclesiam dicit, quam ex ancilla sororem sibi esse constituit, et dote Spiritus sancti pigneratam sibi sponsam effecit. Hec ergo Ecclesia hortus est, quia spiritualium uirtutum germina profert, que in consequentibus aromatum uocabulis designatur. Conclusus uero hortus est iste, quia sancta Ecclesia Redemptoris Domini sui adiutorio munita est, et presidio angelicarum uirtutum uallata, nullis malignorum spirituum patet insidiis. Hec ipsa Ecclesia est fons signatus. Fons ideo, quia doctrine celestis fluentis manat, quibus omnes in Christo credentes a peccatis lauat, et ueritatis scientia potat. Signatus uero fons est iste, quia euangelice ueritatis signaculo munitus est, ita ut neque heretici, neque maligni spiritus fidem catholicam uiolare aut irrumpere ualeant.  Hic hortus, uel hic fons  primum in paruo Iudee locello plantatus uel exortus est, deinde per uniuersum mundum disseminata predicatione, areolas suas uel riuulos suos emisit. Unde sequitur:

»Emissiones tue paradisus malorum Punicorum cum pomorum fructibus.« Emissiones Ecclesie  incrementa sunt fidei et disseminatio predicationis. Que emissiones paradisus sunt. Paradisus Grece, hortus Latine, quia illa primitiua Ecclesia, que in Iudea quasi hortus fuit, per uniuersum mundum multos hortos, id est Ecclesias emisit. Mala autem Punica, que rubicundum habent corticem, eos significant qui non solum generali baptismo  sanctificati sunt, uerum etiam proprio sanguine in passione baptizati, martyres effecti sunt. Fructus uero pomorum opera significant uirtutum, siue eos qui ipsas uirtutes opere exercent. Emissiones ergo Ecclesie paradisus malorum Punicorum fuerunt, quia primum locum in Ecclesia post apostolos martyres obtinerunt, qui ipsam Domini passionem patiendo imitari studuerunt, quamuis generaliter omnis multitudo paradisus malorum Punicorum possit accipi, qui mala Punica sunt, quia passionem sui Redemptoris semper in memoria retinent. Et sicut malum Punicum intra unum corticem multitudinem continet granorum, ita in Ecclesia multitudo fidelium intra fidem Dominice passionis continetur. Hinc  Apostolus dicit: »Quotquot baptizati estis in Christo Iesu, in morte ipsius baptizati estis.«

»Cypri cum nardo, nardus et crocus, fistula et cinnamomum cum uniuersis lignis Libani.« Cyprus arbor est aromatica, semen simile coriandri habens, id est album et sublucidum, quod oleo coquitur, et inde exprimitur, quod cyprus uocatur, unde regium unguentum paratur. Legimus in Exodo quod manna erat quasi semen album coriandri. Cyprus ergo et manna unam habent significationem. Significant enim gratiam celestem, tanquam manna de celestibus uenientem. Cyprus ergo in horto Ecclesie nascitur, cum fideles quique docentur gratiam celestem omnibus preferre, et per illam salutem sperare. Nemo enim suis uirtutibus, sed sola gratia  Dei saluari potest. Nardus typus est Dominice passionis. Unde et Maria nardo pistica caput et pedes Iesu unxit. Nardus ergo in horto Ecclesie est, cum sancti quique memoriam Dominice passionis uenerantur, eique gratias agunt, quod intantum eos dilexerit, ut pro eorum salute et liberatione mortem susciperet. »Nardus et crocus.« Crocus aurosi coloris habet florem, ideoque significat caritatem. Sicut enim aurum inter omnia metalla pretiosius est, ita caritas inter omnes uirtutes primatum tenet, dicente Apostolo: »Nunc autem manent fides, spes, caritas, maior autem his est caritas.« Cum nardo ergo crocus in horto Ecclesie nascitur, cum membra Christi, hoc est, fideles quique caritatem Dei et proximi efficaciter tenere student. Crocus autem  fertur ignitas febres refrigerare, sic uera caritas ardorem concupiscentie secularis refrigerat, et dilectionem Dei et proximi in mente accendit.« Fistula et cinnamomum.« Fistula breuis est arbuscula, que et casia uocatur, cortice purpureo. Significat sanctos in Ecclesia, humilitate et patientia precipuos, pauperes uidelicet spiritu, quorum est regnum celorum. Purpureus autem cortex significat similitudinem passionis Christi, quam illi qui in uera humilitate fundantur, in corde semper retinentes imitari satagunt. Cinnamomum et ipsa breuis est arbuscula, sed mire uirtutis et odoris, ideoque profectum designant humilitatis, que et per fistulam desigantur. Fistula ergo et cinnamomum in Ecclesia sunt, cum sancti Dei humilitatem et patientiam  et in corde ueraciter tenent, et foris aliis ostendunt. Quod autem fistula rubicundum habet corticem, cinnamomum uero cinereum habet colorem, significat quia sancti Dei quanto plus memores passionis Redemptoris sui, tanto in oculis suis uiliores et despectiores sunt, dicentes cum Abraham: »Loquar ad Dominum meum, quamuis sim cinis et puluis;« et cum Iob: »Idcirco me reprehendo, et ago penitentiam in fauilla et cinere.« »Cum uniuersis lignis Libani.« Ligna Libani pulchritudine et proceritate ac robore preeminent, ideoque significant doctores et perfectos quosque in Ecclesia, de quibus superius domus Ecclesie legitur facta, dicente eadem Ecclesia: Tigna domorum nostrarum cedrina,  laquearia nostra cypressina,« quia uidelicet sancti doctores predicatione sua Ecclesiam muniunt. Cum fistula ergo et cinnamomo uniuersa ligna Libani in horto Ecclesie memorantur, quia siue humiles et patientes, siue perfecti quique doctores eamdem fidem habent in Ecclesia, et eamdem beatitudinem exspectant. »Myrrha et ale cum omnibus primis unguentis.« Myrrha arbor est cuius succus stacte dicitur, tante uirtutis, ut quidquid de eo tactum fuerit, ab omni putredine et uermibus seruetur illesum. Ale arbor est suauissimi odoris, adeo ut uice thymiamatis altaribus adoleatur. Habet uero succum amarissimum, resistentem putredini et uermibus. Hinc et in passione Domini Nicodemus detulisse dicitur mixturam myrrhe et ales quasi libras  centum. Per has ergo arbores designatur carnis continentia et castimonia. Nam putredo luxuriam solet designare, iuxta quod Propheta de quibusdam dicit: »Computruerunt iumenta in stercore suo.« In horto ergo Ecclesie sunt myrrhe et ale, hoc est, mentes celestes et omnis corruptionis immunes, audientes ab Apostolo: »Pacem sectamini cum omnibus et castimoniam, sine qua nemo uidebit Deum.« »Cum omnibus primis unguentis.« Prima unguenta quid melius quam caritas intelliguntur? de qua Apostolus dicit: »Adhuc excellentiorem uiam uobis demonstro,« ac deinde: »Si linguis  hominum loquar et angelorum, caritatem autem non habeam, nichil mihi prodest.« Post myrrham et alen bene prima unguenta ponuntur,  quia post carnis continentiam succedit uera caritas que Deus est, quia Deus super omnia diligitur. Neque enim illi qui mundana dilectione tenentur, hoc est qui uoluptatibus et illecebris adhuc delectantur, huius caritatis participes esse possunt.

»Fons hortorum, puteus aquarum uiuentium, que fluunt impetu de Libano.« Fons hortorum ipsa est primitiua Ecclesia, que ueritatis scientia hortos, id est Ecclesias per uniuersum mundum disseminatas irrigat, ipsa est et puteus aquarum uiuentium, quia scientia ueritatis, que est Ecclesia, in quibusdam quasi fons est ubi patet, in quibusdam quasi puteus ubi latet, et ad liquidum ubi percipi non potest. Nam inter fontem et puteum hoc distat quod fons et in imo et in superficie terre dicitur esse,  puteus uero semper est in imo. Ecclesia ergo fons est et puteus, quia mysteria Dei in quibusdam ueluti fons facile capiuntur, in quibusdam uero cum difficultate tanquam aque puteo extrahuntur. Aque uiuentes ipsa mysteria designantur Scripturarum, quia in se celestem habent uirtutem. At contra cisterne uocantur, id est collectiones aquarum, documenta hereticorum, de quibus Dominus per Prophetam: »Me dereliquerunt fontem aque uiue, et foderunt sibi cisternas, cisternas dissipatas, que continere non ualent aquas.« He fluentes aque, fluunt impetu de Libano, hoc est, manant de Ecclesia, que abluta est et candidata baptismate et bonis operibus, quod Libanus interpretatur. De hoc Libano   fluunt  aque doctrinarum celestium, et hoc cum impetu, id est cum quadam uirtute, qua omnia hereticorum figmenta destruantur et subuertantur. Hinc et Psalmista: »Fluminis impetus letificat ciuitatem Dei,« id est uirtus diuinorum eloquiorum.

»Surge, Aquilo, et ueni, Auster, perfla hortum meum, et fluant aromata illius.« Enumeratis Ecclesie uirtutibus sub nomine aromatum, sciens Dominus, qui est sponsus et redemptor Ecclesie, ipsam Ecclesiam persecutionibus multiplicandam, subsequenter ipsam quodammodo iubet uenire persecutionem, non precipiendo, sed permittendo. »Surge , Aquilo, et ueni Auster.« Per Aquilonem et Austrum, flatus persecutionum et perturbationum  intelliguntur, contra Ecclesiam seuientium. Aquilo quidem frigidissimus uentus est, Auster calidus. Et ideo per Aquilonem terrores et mine designantur, per Austrum blandimentorum decipule. Quibus duobus modis probatur Ecclesia, terroribus uidelicet et blandimentis. Quod autem dicit: »Surge, Aquilo, et ueni, Auster,« non imperat malis, nec cogit eos ad mala facienda, sed permittit, et facultatem illis dat, ut possint seuire contra Ecclesiam, quatenus per illorum malitiam Ecclesia probetur, et illi grauius puniantur: nouit enim Dominus malis hominum bona quedam facere, sed ipsam persecutionem in potestate sua habet, ut non tantum seuiant quantum uolunt. Unde scriptum est: »Qui facit uentis pondus,« quia uidelicet flatibus persecutionum modum  imponit quemdam, iuxta quod Apostolus dicit: »Faciet cum tentatione etiam prouentum ut possitis sustinere.« »Perfla  hortum meum,« hoc est, Ecclesiam meam, »et fluant aromata illius,« hoc est, fragrantia uirtutum, et odor bonorum operum ex illa procedat. Quo enim acerbius Ecclesia concutitur, eo maiorem uirtutum odorem ex se emittit.



CAPUT u.

»ueniat dilectus meus in hortum suum, ut comedat fructum pomorum suorum.« Audiens Ecclesia persecutionem uocari, tanquam se preparans contra aduersa, dicit: »ueniat dilectus meus in hortum suum,« hoc est, Christus sponsus meus ueniat, quem toto corde diligo, ad Ecclesiam suam, ut comedat  fructum pomorum suorum, hoc est, delectetur atque pascatur bonis operibus fidelium suorum. Nam cibus Domini bona nostra opera sunt, sicut ipse fidem Samaritanorum uel gentium intuens, dixit discipulis suis: »Ego cibum habeo manducare quem uos nescitis.« »ueni in hortum meum, soror mea sponsa.« Desideranti Ecclesie ut ad se ueniat sponsus, respondet se iam hoc fecisse. Ego iam ueni, nam non est imperantis »ueni,« sed preteriti temporis indicatiuum. O soror mea sponsa, iam ueni in hortum meum, iam uisitaui Ecclesiam meam, sed et quotidie uisito, et uirtutum illius pomis pascor, atque odore fruor. uenio ad eam, ut errantes corrigam, infirmantes roborem, dubios confirmem, et  perfectos quoque premiis celestibus donem. »Messui myrrham meam cum aromatibus meis.« Per myrrham designantur illi qui martyrio uitam finierunt, uel etiam carnem suam cum uitiis et concupiscentiis crucifixerunt. Aromata uero sunt opera sanctarum uirtutum, bone opinionis odoribus fragrantia. Metit ergo Dominus myrrham cum aromatibus suis, quando sanctos martyres, uel reliquos electos bonis operibus insignes, ab hac uita falce mortis precidit, atque ad maturitatem bonorum operum perductos, in horrea superne patrie recondit. »Comedi fauum meum cum melle meo, bibi uinum meum cum lacte meo.« Per fauum et uinum sancti predicatores figurantur; per mel uero et lac, boni auditores. Fauus enim sunt predicatores, qui  arcana et intima Scripturarum mysteria quasi mella de fauis producunt, et predicando aliis manifestant. Mel uero boni auditores, quia dulcedinem uerbi Dei attente suscipere eaque delectabiliter pasci student. uinum sunt ipsi predicatores, quod et fauus, quia fortia sacramenta Scripturarum annuntiant. Lac uero sunt infirmi quique auditores, quibus aperta mysteria quasi lac conueniunt. Cum ergo horum omnium bona intentione Redemptor pascitur et delectatur, et sic quasi fauum cum melle comedit, et uinum cum lacte bibit. Possumus hoc etiam ad mortem electorum referre, quos Dominus comedit, cum ad eternam uitam per mortem uocat, et corpori suo  coniungit. Quod si hoc de morte  sanctorum accipimus, debemus in uino eos accipere, quorum anime iam celesti felicitate gloriantur: in fauo uero eos qui iam corpore et anima in illa beatitudine gaudent, quales sunt illi qui cum Domino surrexerunt. »Comedite, amici, et bibite, et inebriamini, karissimi.« Non solum Dominus profectu sanctorum gaudet, uerum etiam nos hortatur ut illorum uirtutibus gaudeamus et illos imitemur: »Comedite , amici,« hoc est, fideles mei, qui amici mei estis faciendo que iubeo, karissimi mei estis, perfecta me animi caritate diligendo. Comedite ergo, inquit, et bibite, id est sanctorum bonis actibus congaudete, et illos uobis ad imitandum proponite. Notandum uero quod dicit, »Bibite et inebriamini;« Ebrietas aliquando in Scripturis pro  saturitate ponitur, sicut de fratribus Ioseph dictum est: »Biberunt et inebriati sunt coram eo,« et Psalmista: »uisitasti terram, et inebriasti eam,« id est, satiasti et replesti. Hortatur ergo nos ut non solum comedamus et bibamus, uerum etiam saturemur, quia sunt quidam qui comedunt et non saturantur, quia uidelicet delectabiliter predicationem diuinam audiunt, sed negligenter obliuiscuntur, nec ad effectum boni operis quod audierint perducunt. Comedunt autem et saturantur qui uerba uite que audiunt, in internis sensibus recondunt, et opere implere satagunt; de quibus Psalmista dicit: »Edent pauperes et saturabuntur.« Si uero  de morte sanctorum hoc acceperimus,  amici et karissimi ipsi sunt angelici spiritus, quos iubet Dominus congratulari electis suis, cum ab hac uita ad eterne beatitudinis requiem transferuntur, iuxta quod in euangelica parabola legitur: »Congratulamini mihi, quia inueni ouem meam que perierat.«

»Ego dormio, et cor meum uigilat.« uox Ecclesie, »Ego dormio,« quia aliquantula pace largiente sponso meo requiesco, nec tales patior pressuras, quales primitiua Ecclesia; et ideo cor meum uigilat, quia securius concessa mihi pace amori sponsi mei inhereo, et ad illum oculos cordis mei intendo. Sed quia hoc tempus non est requiei, sed potius laboris et certaminis, rursus sponsus Ecclesiam ad labores excitat, et ad predicationis certamen hortatur.  »uox dilecti mei pulsantis.« Pulsat dilectus, cum Christus fideles suos ad profectum uirtutum hortatur: siue pulsat, cum eos ut proximos predicando lucrentur admonet. Est et tertia pulsatio, qua pulsat electos suos Dominus, cum per egritudinis molestiam esse mortem uicinam designat. De qua pulsatione in Euangelio dicitur: Ut cum uenerit et pulsauerit, confestim aperiant ei. Sed hoc loco pulsare dicitur hoc est, Ecclesiam ad opus predicationis instigare. »Aperi mihi, soror mea, amica mea, columba mea, immaculata mea.« »Aperi mihi, soror mea.« Soror, quia coheres es regni mei facta: »amica mea,« quia de iugo seruitutis liberata arcana ueritatis mee cognouisti: »columba mea,« quia spiritus mei dote es sanctificata: »immaculata mea,« quia  effusione mei sanguinis ab omni peccatorum macula purgata es. »Aperi mihi,« hoc est, de quiete et otio dilecte tibi contemplationis egredere ad opus predicationis. »Quia caput meum plenum est rore, et cincinni mei guttis noctium.« Caput Ecclesie  Christus est, cincinni uero sunt intime cogitationes sanctorum, que non laxe et dissolute fluunt, sed uinculo timoris et amoris Dei colligantur. Ros uero et gutte noctium hoc loco tenebrosas et infidelitate plenas, frigidasque mentes designant. Caput ergo sponsi plenum est rore, cum seculares quique a caritate Dei torpescunt, et iuxta quod Dominus dicit, abundante peccato refrigescit caritas. Et cum tales sanctos Dei celestia meditantes persequuntur et odiunt, quasi cincinni sponsi pleni sunt  guttis noctium. Cum ergo tales multiplicantur, et grauant Ecclesiam, tunc sponsus admonet sponsam suam ut surgat et operi predicationis insistat.

»Exspoliaui me tunica mea, quomodo induar illa?« Prouocata Ecclesia a sponso suo ad officium predicationis, respondet: »Exspoliaui me tunica mea, quomodo induar illa?« Exui me curis et occupationibus huius seculi, sine quibus officium predicationis aut uix aut nullatenus agitur: et quomodo fieri potest ut iterum ad ea que deserui reuertar? Nam qui se ad officium predicationis adaptat suscipiendum, debet quoque temporalia subditis prouidere, que sine magna sollicitudine agi non possunt. Quod autem tunica sollicitudines et curas significet,  Dominus ostendit in Euangelio: »Et qui in tecto est, non descendat tollere tunicam suam.« Quod est aperte dicere: Qui in sublimi contemplationis arce consistit, non descendat ut tollat tunicam suam, id est ut iterum occupationibus seculi implicetur. Timet ergo Ecclesia, uel anima queque sancta, hac tunica exui, et in contemplatione sui Conditoris requiescens, iterum reindui et secularibus negotiis occupari. »Laui pedes meos, quomodo inquinabo illos?« Laui pedes meos, hoc est, actiones quibus nunquam puluerem tangere, hoc est, terrena agere consueueram, dignis penitentie fletibus ablui, adeo ut nichil nunc nisi diuina me libeat cogitare. »Quomodo inquinabo illos?« id est, quomodo fieri potest, ut iterum ad cogitanda caduca et terrena  redeam que nunc ex occupato et libero corde, diuino fruor contuitu?

»Dilectus meus misit manum suam per foramen, et uenter meus intremuit ad tactum eius.« Dilectus manum per foramen mittit, et uentrem tangit, cum interna conditor inspiratione cor uisitat, et ad profectum uirtutum accendit, seu etiam cum nos ad memoriam operum suorum reuocat, ut cogitemus quia cum Deus esset, pro nobis homo fieri dignatus est, ut terrena nostra suscipiens, celestes nos faceret, et moriendo pro nobis, uitam eternam nobis donaret. Quod cum fit, uenter intremuit, quia cum talia cogitare incipimus, cordis nostri arcana se concutiunt, dum stupere incipimus, quanta dignatione hec Conditor pro nobis agere dignatus est. Nam  quod uenter cor significet, ostendit Propheta, dicens: »uentrem meum, uentrem meum doleo.« Quod quid esset ostendit, dicens: »Sensus cordis mei dissipati sunt.«

»Surrexi ut aperirem dilecto meo.« Aperimus dilecto, non solum cum aduentum eius suscipimus, uerum etiam cum aliis predicamus, et eos qui per malitiam pectus clauserant, nostra predicatione conuersos, facimus ut ipsi quoque ianuam cordis Christo aperiant. Bene autem primo dicitur, »Surrexi,« deinde, »ut aperirem dilecto.« Qui enim predicando aliorum corda Christo uult aperire, prius debet surgere, hoc est ad studium bonorum operum erigi, et opere implere quod predicat, ne forte aliis predicans ipse reprobus efficiatur. Hinc et Lucas de  Domino dicit: »Que cepit iehsu facere et docere.« Prius dicit »facere, deinde docere.« »Manus mee distillauerunt myrrham, et digiti mei pleni myrrha probatissima.« Per manus quibus operamur, ipsa operatio designatur; per digitos uero discretio operationis, quia in nullo membro tante sunt distinctiones articulorum, quante in digitis. Manus Ecclesie myrrham stillant, cum predicatores eius continentie et mortificationi carnis sue operam dant, dicentes cum Apostolo: »Castigo corpus meum, et in seruitutem redigo.« Siue cum pro Christo mori parati sunt, sicut Ioannes dicit: »Si Christus pro nobis animam suam posuit, et nos debemus pro fratribus animas ponere.« Digiti uero  sunt pleni myrrha probatissima, cum ipsum opus mortificationis subtiliter discernimus, utrum pro intuitu superne mercedis fiat, an pro laudibus seculi. Qui enim pro humanis fauoribus ieiunat, uel abstinentie siue continentie operibus insistit, in manibus quidem myrrham habet, sed in digitis non habet, quia non discernit quare hoc faciat. De qualibus Dominus dicit: »Receperunt mercedem suam.« Siue manus sponse distillant myrrham, cum operibus sancte Ecclesie, castimonie uel sancte continentie seipsos aptant.

»Pessulum ostii mei aperui dilecto meo, at ille declinauerat atque transierat.« Pessulum ostii aperit, cum Ecclesia uel fidelis queque anima cor aduenienti Conditori pandit. »At ille declinauerat atque  transierat.« Plerumque enim cum spiritualia queque tractare uolumus, quanto subtilius intendimus, tanto acies cordis reuerberatur. Unde Salomon dicit: »Dixi, sapiens efficiar, et ipsa longius recessit a me.« Psalmista quoque dicit: »Accedet homo ad cor altum, et exaltabitur Deus.« Quanto enim quisque magis ad contemplationem diuinam purificatione carnis cor sustollit, tanto altius quod querebat esse inuenit. Dicit ergo: »Ille declinauerat atque transierat,« quia nemo eum in presenti uita sicuti est comprehendere potest. »Anima mea liquefacta est, ut dilectus locutus est.« Quanto  uicinius aduentum sponsi mei persensi ad tactum secrete inspirationis, tanto magis quidquid in me erat frigidum, incaluit, ita ut nichil iam libeat  nisi in lacrymas resolui. Loquitur enim sponsus, cum interna sui inspiratione Christi sanctam animam inspirat, eique celeste desiderium suggerit, et ita eo loquente liquefit, quia quo magis celestibus afflatur desideriis, eo amplius terrenis emoritur, et quasi insensibilis mundo efficitur, solumque celesti desiderio uiuit. Hoc est quod etiam per prophetam dicitur: Quis cecus nisi seruus meus? Quis surdus, nisi ad quem nuntios meos misi? »Quesiui, et non inueni illum. uocaui, et non respondit mihi.« Ingeminat iterum causam doloris sui. Omnibus quidem se pie querentibus adest Dominus semper, se inuocantibus respondet, id est ad salutem exaudit, sed plerumque fidelem animam se desiderantem, et ad se uenire cupientem non exaudit,  ad hoc ut ita se ei in presenti ostendat, sicut se in futurum ostensurum promittit, uel etiam non respondet, id est non exaudit, ad hoc ut libito suo sanctus quisque uinculis corporis exuatur, et liber amplexibus sponsi sui demulceatur. Nam quando Apostolus dicebat: »Cupio dissolui et esse cum Christo,« quasi querebat inherere sponso suo, et uocabat illum desiderio mentis, sed tamen non respondebat illi, quia non statim de corpore eum liberabat, sed adhuc laboribus exerceri, et utilitatibus Ecclesie insudare permittebat.

»Inuenerunt me custodes qui circumeunt ciuitatem, percusserunt me, et uulnerauerunt me.« uigiles qui custodiunt ciuitatem, sancti sunt doctores,  qui ciuitatem Dei  circumeunt, peruigilem eius curam agentes, quo illam et ab aduersariis tueantur, et uerbo suo uel exemplo ad celestia desideria accendant. Inueniunt ergo sponsam dilectum querentem, cum sancti doctores animam celestibus desideriis intentam, uel presentes uerbo, uel absentes Scripturis suis instituunt et informant. »Percusserunt, inquit, et uulnerauerunt me.« uerbum Dei gladius est, dicente Apostolo: »uiuus est sermo Dei et efficax, et penetrabilior omni gladio ancipiti, et pertingens usque ad diuisionem anime ac spiritus.« Hoc gladio sponsa percutitur et uulneratur, quando predicatoris sermo de Deo loquitur, et auditores ueluti quodam spiculo compunctionis et amoris transfodit. »Tulerunt pallium  meum mihi.« Hoc hic pallium, quod superius tunica intelligitur, ubi dicitur: »Exspoliaui me tunica mea,« tegmine uidelicet secularium desideriorum: quod custodes auferunt, quia quidquid de amore presentis seculi in mente alicuius remanserit, totum sancti doctores auferunt, et eam solummodo sponsum Christum diligere faciunt. Hi tales possunt dicere cum Apostolo: »Mihi mundus crucifixus est, et ego mundo.« »Custodes murorum.« Muri ciuitatis sunt sancti doctores Ecclesie. Custodes autem murorum illi sunt qui etiam eos instruunt, qui aliis quoque predicare possunt, qualis erat Paulus, qui Timotheum, Titum, muros utique huius ciuitatis, instruebat et custodiebat, hoc est exhortabatur ad perfectionem boni operis.

 »Adiuro uos, filie Hierusalem, si inueneritis dilectum meum, ut nuntietis ei quia amore langueo.« Filie Hierusalem sunt anime fideles, que uel adhuc in presenti peregrinantur, uel etiam Christo fruuntur. Filie Hierusalem, id est filie illius superne ciuitatis in qua est summa pax et felicitas diuine contemplationis. Sed hoc loco filias Hierusalem animas debemus accipere Deum desiderantes, sed adhuc in hac peregrinatione uersantes. Adiurat ergo sponsa filias Hierusalem, ut nuntient sponso quia amore languet, cum anima fidelis fideles alios Deum desiderantes adiurat, ut Christo insinuent, eique nuntient suo illam amore teneri. Bene autem se amore languere dicit: quanto enim magis superna  desiderare ceperit, tanto erga ea que mundi sunt, languescit. Nec mirum si tales languere dicuntur, cum Apostolus eos mortuos dicat: »Mortui  estis, et uita uestra abscondita est cum Christo.« Ita ergo adiuranti sponse respondent filie Hierusalem.

»Qualis est dilectus tuus ex dilecto, o pulcherrima mulierum? qualis est dilectus tuus ex dilecto, quia sic adiurasti nos?« Hoc tunc fit quando quis fidelis fratrem fidelem alloquitur, et inuicem sibi celestium desideriorum uerba suggerunt, quibus se ad supernorum amorem accendunt. Indica mihi, inquit, iam desideranti, iam ad uisionem Conditoris mei peruenire cupienti, qualis est dilectus tuus, hoc  est qualiter Christus amari debeat. Iam dudum, inquit, illum timere cepi, sed iam caritate timorem expellente, opto audire uerba quibus ad amorem illius accendar. Tu ergo que illum iam amore queris, eiusque amore langues, dic mihi qualis est dilectus tuus ex dilecto. Dilectus ex dilecto, Filius est ex Patre, sicut est Deus de Deo, lumen de lumine. uel etiam »dilectus tuus ex dilecto,« Christus est ex ea parte, qua diligendus est, non ex ea qua timendus. Nam timere magis imperfectorum est, quos timor a peccatis reuocat, amare uero perfectorum. Iam ergo interrogat qualis sit dilectus ex dilecto, id est qualiter Christus amari debeat, uel qualis sit erga illos qui illum tantum amare nouerunt.

 »Dilectus meus candidus et rubicundus, electus ex millibus.« uox respondentis Ecclesie: »Dilectus meus candidus et rubicundus:« candidus uirginitate, rubicundus passione. Candidus, quia sine peccato; nam sine peccato est conuersatus: »peccatum enim non fecit, nec inuentus est dolus in ore eius.« »Rubicundus,« quia »lauit nos a peccatis nostris in sanguine suo. »Electus ex millibus.« Singulari enim gratia homo Christus in omni humani generis massa refulsit, quia per illum proposuit Deus saluare genus humanum, et ipse est mediator Dei et hominum iehsu Christus; de quo Psalmista: »Non est qui faciat bonum, non est usque ad unum.« Et Salomon: »uirum de mille unum reperi,« id est Christum, et ipse in psalmo:  »Singulariter sum ego donec transeam.« »Electus ergo ex millibus,« quia ex omni multitudine sanctorum solus dignus fuit audire: »Hic est filius meus dilectus, in quo mihi complacui.«

»Caput eius aurum optimum.« Caput sponsi Deus est, iuxta quod Apostolus dicit, »Caput Christi Deus,« quod auro optimo comparatur, quia sicut aurum omnibus metallis pretiosius est, ita Deus omnipotens a se factis bonis precellit et supereminet. Unde Dominus: »Nemo bonus nisi solus Deus.« Caput ergo sponsi aurum optimum est, quia Dei bonitas est ineffabilis, omnium rerum bonitatem transcendens, quia nichil bonum, nisi participatione huius summi boni. »Come eius sicut elate palmarum.« Come sponsi sunt multitudines fidelium, per  fidem et dilectionem Deo adherentes, que elatis palmarum comparantur. Elate palmarum sunt rami productiores et excellentiores, interdum aureosi soloris, crispantes, et semper ad excelsa tendentes, et nunquam uirorem suum amittentes. Tales ergo dicit comas sponsi sui Ecclesia, crispas uidelicet et rutilas. Nonnulli dicunt elatas palmarum, speciem arboris esse aromatice, quam Latine abietem siue spatas uocant. Nam Grece abies dicitur. Est autem species hec apta conficiendis unguentis. Abietem uero hic non magnam illam arborem, que est nauigiis et domibus apta, sed  speciem aromatice arboris debemus accipere: hec iuxta itteram de elatis palmarum Come ergo sponsi  elatis palmarum comparantur, quia fidelium multitudines et uirore fidei gaudent, et ad eterna desideranda extolluntur, atque dulcedinem superne suauitatis degustant, quam quanto magis percipiunt, tanto magis in oculis suis peccatores sibi et contemptibiles esse uidentur. Unde sequitur: »Nigre quasi coruus.« Come enim sponsi nigre sunt quasi coruus, quia fidelium multitudines sue fragilitatis sibi conscie sunt, et nichil se boni ex se habere nouerunt. uel etiam »elate palmarum« sunt in spe et uictoria: »nigre uero quasi coruus,« quasi despecti et contemptibiles sunt pressuris huius seculi. Elate palmarum sunt sancti, quia per gratiam Dei ad celestis uictorie palmam tendunt; nigre uero quasi coruus, quia per se infirmos et peccatores  se esse cognoscunt. Possunt etiam come sponsi angelice uirtutes accipi, que Deo specialiter inherent, sicut come capiti, eumque a uicino contemplantur. Que bene elatis comparantur, quia nunquam a status sui rectitudine inclinantur, sed in dignitate officii sui immaculate permanent, que quanto magis claritatem sui conditoris contemplantur, eo amplius quam utile sit omne creatum, in eius comparatione aspiciunt, et ideo nigre quasi coruus esse dicuntur.

»Oculi eius sicut columbe super riuulos aquarum, que lacte sunt lote.« Oculi eius dona sunt Spiritus sancti. Quod ostendit Ioannes in Apocalypsi, dicens: »uidi agnum tanquam occisum, habentem cornua septem et oculos septem, qui sunt septem  spiritus Dei missi in omnem terram.« Unde et bene columbis super riuulos aquarum comparantur, quia Spiritus sanctus puris et sinceris mentibus delectatur. Non enim super stagna uel paludes, sed super riuulos aquarum columbe resident, quia  Spiritus sanctus castas et mundas mentes sibi habitaculum facit. »Que lacte sunt lote,« quia  Spiritus sanctus lactis nomine, id est Dei gratia intelligitur, que per Spiritum sanctum Ecclesie tribuitur, et qua ueluti lacte paruuli, ita Ecclesia nutritur. Possumus per oculos sponsi doctores accipere, qui columbis comparantur propter innocentiam et simplicitatem. He columbe super riuulos resident, ut aduentum accipitris a longe prospiciant et precaueant, sic et sancti doctores aqua  baptismatis perfusi, nitore castitatis et sanctimonie dealbati sunt, »et resident iuxta fluenta plenissima« hoc est iuxta Scripturarum exuberantem scientiam. Si quid uero putamus distare inter riuulos et fluenta plenissima, dicendum est, per riuulos ueteris Testamenti Scripturas designari: per fluenta plenissima, copiosam sancti Euangelii Scripturam accipi. Iste ergo columbe et super riuulos aquarum sunt, et iuxta fluenta plenissima resident, quia sancti doctores assidue tam ueteris uestamenti quam Noui mysteria perscrutantur.

»Gene illius sicut areole aromatum, consite a pigmentariis.« Gene sponsi, modesta Christi pietas, uel seueritas, siue habitus uultus illius accipitur.  Gene enim illius erant, cum exsultaret in spiritu, ut Euangelium dicit, uel cum fleret super mortuum Lazarum, uel cum doleret super perituram Hierusalem, et plura id genus. He gene sponsi areolis aromatum comparantur sicut enim areole aromatum optime composite et ordinate aspectum intuentium delectant, eisque odoris sui gratiam propinant, ita Christi mansuetudo et absentes fama, et presentes re ipsa delectabat, et ad sui dilectionem prouocabat. He areole a pigmentariis consite sunt. Pigmentarii sunt prophete uel apostoli, quorum alteri hec omnia futura, alteri iam facta descripserunt. »Labia illius lilia distillantia myrrham primam.« Per labia sponsi, uerba Domini nostri accipiuntur, que liliis comparantur, quia candoris eterni premia annuntiant:  distillant myrrham primam, quia per carnis mortificationem ad hec perueniendum docent. uel etiam liliis labia Domini comparantur, quia castitatis illa et munditie opera docent. Distillant primam myrrham, quia quecunque aduersa patienter perferenda insinuant. Labia Domini lilia erant, cum docens in monte diceret: »Beati pauperes spiritu, beati mites, beati misericordes, beati mundo corde.« Distillant myrrham primam, cum post hec subiungeret: »Beati qui persecutionem patiuntur propter iustitiam.«

»Manus eius tornatiles auree.« In manibus namque sponsi, digne operatio Saluatoris accipitur. Sicut enim quis torno facile operatur, nec regula ulla indiget, sic operatio Saluatoris facilis erat: quidquid  enim uolebat, illico perficiebat, quia »dixit et facta sunt;« et de quo Euangelista, »Erat quasi in potestate habens sermonem.« Auree enim erant, quia operatio illius diuinitatis peragebatur potentia: nam in auro diuinitas figuratur, quia sicut aurum cetera metalla antecellit, et pretiosius est, ita diuinitas suis omnibus operibus ineffabili modo precellit. »Plene hyacinthis.« Hyacinthus lapis est erii coloris. Quid ergo in hyacinthis, nisi spes et desiderium celeste accipitur? Et manus Domini plene sunt hyacinthis, quia omnis eius operatio nos ad spem et desiderium supernorum excitat. Hyacinthus est etiam flos aromaticus, coloris purpurei bonique odoris. Manus Domini plene sunt hyacinthis, quia in cruce clauis perforate, et rubore sui sanguinis quasi  colore purpureo resperse sunt. Sed superior expositio de hyacintho lapide, melius hic conuenit. In alia translatione »lapis« habetur. Dicuntur enim manus eius tornatiles, plene tharsis. Tharsis lapis est quem nos chalcedonium dicimus. »uenter eius eburneus.« In membris humani corporis nichil uentre fragilius, nichil tenerius: ideoque per uentrem fragilitas assumpte humanitatis in Christo accipitur. Ebur autem est os elephantis, quod animal dicunt esse castissimum, et nature frigidissime: unde et a dracone, qui calide nature est, uehementer appetitur. uenter ergo sponsi eburneus est, quia assumpta humanitas Redemptoris, nullam corruptionem, nullam labem admisit. Peccatum enim non  fecit, nec dolus inuentus est in eo ullus. Fragilitatem quidem carnis assumpsit, sed tamen totius peccati immunis fuit, sicut serpens eneus a Moyse in deserto exaltatus, figuram quidem serpentis habuit, sed malitia ueneni caruit. »Distinctus sapphiris.« Sapphirus lapis est, celi sereni habens colorem, unde in uisione Domini dicitur: »Et uiderunt Deum Isrel, sub pedibus eius quasi opus lapidis sapphiri, et quasi celum cum serenum est.« Per sapphiros ergo opera diuine maiestatis intelliguntur, que in carne perficiuntur. uenter ergo sponsi distinctus erat sapphiris, quia humanitas Christi celestibus uirtutibus refulgebat. Nec plenus dicitur esse sapphiris, sed »distinctus,« ita uidelicet, ut inter sapphiros appareret eboris candor, quia sic Dominus  operabatur ea que diuinitatis erant, ut nichilominus perficeret ea que erant humanitatis, et non relinqueret ea que erant diuinitatis. Distincta est enim operatio in Christo diuinitatis et humanitatis. Nam quod esuriebat, quod sitiebat, quod flebat, quod lassabatur, quod ad ultimum crucifigi et mori poterat, humanitatis opera erant: quod uero mortuos suscitabat, quod omnibus infirmantibus succurrebat, quod seipsum a mortuis resuscitabat, euidentissima erant opera diuinitatis.

»Crura illius columne marmoree, que fundate sunt super bases aureas.« Crura sponsi itinera sunt Saluatoris, quibus homo fieri et ad nos uenire dignatus est. Que recte columnis marmoreis comparantur, quia nichil marmore fortius, nichil columna rectius.  Et crura sponsi columne marmoree sunt, quia omnia itinera Domini et fortia et recta sunt. De eius fortitudine dicit Psalmista: »Exsultauit ut gigas ad currendam uiam, a summo celo egressio eius.« De rectitudine alibi: »Iustus Dominus et iustitias dilexit, equitatem uidit uultus eius;« et, »Uniuerse uie Domini misericordia et ueritas.« Hec crura super bases aureas fundata sunt, quia omnia que per Christum uel in Christo agenda erant, diuinitatis consilio ante mundi constitutionem preordinata et prefinita sunt. Aurum enim quod  splendidius et pretiosius est ceteris metallis, diuini consilii sincerissimum secretum significat. De basibus enim aureis columne marmoree procedunt, quia ab initio seculi preordinata est incarnatio, natiuitas,  passio, et resurrectio Saluatoris, ceteraque mysteria quibus humanum genus redimeretur. Unde et Propheta laudans Deum dicebat: Domine Deus meus, honorificabo te, laudes dicam nomini tuo qui facis mirabiles res: consilium tuum antiquum uerum fiat. »Species eius ut Libani, electus ut cedri.« Libanus Phenicis est mons, terminus Iudee contra septentrionem, et est excelsior ceteris montibus. Arbores illius montis et proceritate et specie ac robore ceterarum syluarum ligna precellunt. Sicut  Libanus ceteris montibus Iudee terre precelsior est, ita Redemptor noster speciosior est omnibus electis, quia speciosus est forma pre filiis hominum. Et sicut pulchrior est et procerior ceteris  arboribus, ita et ille gratia diuinitatis precellit omnes ab initio seculi sanctos.

»Guttur illius suauissimum.« Superius per labia sponsi, uerba eius intellecta sunt, nunc per guttur ipsorum uerborum interior dulcedo significatur, qua intellectus noster reficitur. Unde et Psalmista: »Gustate et uidete quoniam suauis est Dominus.« Et multi quidem uerba Domini facile intelligere possunt, sed pauci sunt qui dulcedinem illorum ualeant penetrare; hoc est qui precepta Dei ex amore et desiderio studeant adimplere. »Et totus desiderabilis.« Ac si diceret: Quid per singula membra eius describendo immoror? Totus est desiderabilis sponsus meus. Totus, inquit, quia perfectus Deus, perfectus  homo. Totus ergo desiderabilis est, quia angelos et electos quosque ad suum accendit desiderium, iuxta quod Apostolus dicit: »In quem desiderant angeli prospicere,« et quo uicinius accipitur, hoc maiori desiderio ad se aspiciendum prouocat intuentes. »Talis est dilectus meus, et iste est amicus meus, filie Hierusalem.« Dilectus, quia per fidem et caritatem illi inhereo: amicus uero, quia me de uinculo peccati redemptam, amicam suam et secretorum suorum consciam facere dignatus est. Quem quanto plus quisque diligit, tanto amicitia eius dignior efficitur.

»Quo abiit dilectus tuus, o pulcherrima mulierum?« uox est filiarum Hierusalem, id est Ecclesiarum, siue etiam animarum sanctarum. Nam  sponsa Christi Ecclesia est, filie Hierusalem ipsa Ecclesia est, que ex singulis fidelium animabus constat. Aiunt ergo: »Quo abiit dilectus tuus, o pulcherrima mulierum? Quo declinauit dilectus tuus? et queremus eum tecum.« Adiurauerat enim superius ipsa sponsa filias Hierusalem, ut nuntiarent sponso quod amore eius langueret; interrogauerant eedem filie Hierusalem, qualis esset sponsus, et illa consequenter formam sponsi sui exposuerat; nunc interrogant ipse filie Hierusalem quo abierit sponsus ille, ut querant eum cum ea: hoc faciunt sancte anime, quando ad inuicem de eterna salute colloquuntur, flagrantes amore Christi, et eius aspectum desiderantes; siue eum diligenter inuestigant, in quorum maxime cordibus Christus requiescit, ut  eorum exemplo et conuersatione edificentur. Notandum autem quod dicitur, Quo abiit, uel »quo declinauit dilectus tuus?« Quasi enim ad tempus declinat dum queritur, ut maius ad se querendum desiderium excitet. Ad hoc enim plerumque differt uota et orationes sanctorum, ut ardentius eum desiderare incipiant, sicut et quondam Marie se querenti non statim se ostendit, sed in specie hortulani apparens, tandem quod ipse qui querebatur esset, ostendit. Exaudit ergo Christus semper electos suos, sed semper quasi declinat, cum non statim postulata concedit. Bene autem dicitur, »queremus tecum,« nam qui sine Ecclesia Christum querit, errare et fatigari potest, proficere non potest.



CAPUT uI.


»Dilectus meus descendit in hortum suum ad areolam aromatis, ut pascatur in hortis, et lilia colligat.« Iam supra docti sumus qui sit hortus Christi, sancta uidelicet Ecclesia, de qua superius dictum est: »Hortus conclusus soror mea sponsa.« Descendit  Christus in hortum suum ad areolam, quem ipse preparauit et excoluit, quem uirtutum germinibus conseuit, quem sua gratia illustrauit, quem muro sue custodie ab incursu malignorum spirituum defendit. Et bene in hortum suum descendisse dicitur, nam in horto sepeliri uoluit, et primum Marie Magdalene in horto apparuit, ibique quodammodo primitias Ecclesie consecrauit. Descendisse dicitur, quando de superioribus et celestibus  sedibus in hortum descendit, quem ipse humili loco plantauit: sed ad hoc ipse descendit, ut hortus  eius ad ipsum ascenderet. Unde et in sequentibus de horto, id est Ecclesia sua, dicit: »Que est ista que ascendit per desertum?« »Ad areolam  aromatis.« Per areolam anima cuiusque fidelis intelligitur, que disciplina celesti exculta et diligenter composita, ac laterum parilitate exquadrata est. »Ut pascatur  in hortis,« id est ut piis sanctorum laboribus delectetur. Ipse enim bonis nostris pascitur, in tantum, ut in paupere ipse reficiatur. »Et lilia  colligat,« hoc est, ut sanctas animas uirtutis maturitate ad perfectum candorem perductas, ab hoc mundo ad se colligat et secum in eterna beatitudine gaudere faciat. Lilia enim sancte sunt  anime, uirtutum studiis et bonis operibus candidate.

»Ego dilecto meo, et dilectus meus mihi, qui pascitur inter lilia.« »Ego dilecto meo,« subauditur, gratiam pastionum preparo; »et dilectus meus mihi,« gratiam perfectionis, uel premium eterne remunerationis prestabit. Siue, »ego dilecto meo« in meipsa mansionem paro, et dilectus meus mihi, quia ipse in me habitat, et me in se habitare facit, sicut ipse in Euangelio dicit, »Ego in uobis, et uos in me.«

»Pulchra es, amica mea, suauis et decora sicut Hierusalem.« Querebat Ecclesia sponsum suum tanquam absentem, sed ille ut se semper presentem ostenderet, eique de se colloquenti seque desideranti semper adesse demonstraret, cito respondet: »Pulchra es, amica mea, suauis et decora sicut Hierusalem.«  Pulchra es, quia maculam et rugam non habes peccati, sed omni nitore uirtutum uernas. »Amica mea,« Ecclesia uel anima queque fidelis. »Suauis et decora sicut Hierusalem.« Hierusalem, que uisio pacis interpretatur, illam supernam ciuitatem designat, in qua est uera pax et felicitas; quia ibi sic gaudent sancti de munere, ut non sit quod doleant de corruptione. Ergo Ecclesia, que adhuc in terris est, uel anima queque fidelis, ad similitudinem illius Hierusalem suauis est et decora, quia illam pacem in quantum potest imitatur. Sequitur: »terribilis ut castrorum acies ordinata.« Terribilis est Ecclesia malignis spiritibus, et est ordinata ut castrorum acies, cum uidelicet unusquisque fidelis ordinem  suum et uocationem suam recte custodit. Tres enim sunt ordines Ecclesie: doctorum, continentium, et coniugatorum; que species in tribus uiris illis demonstrate sunt, Ne, Daniel et Iob. Ne enim qui inter fluctus arcam rexit, sanctos doctores significat; Daniel, celebs et castus, continentium ordinem significat; Iob, qui uxorem habuit et filios, ordinem coniugatorum exprimit. Ergo Ecclesia ordinata est sicut acies castrorum, quia unusquisque ordo Ecclesie uelut in acie contra hostes malignorum spirituum consistit, dum sancti doctores predicationi et doctrine operam impendunt. Continentes, que mundi sunt contemnentes, tantum que Dei sunt cogitant, et libera a terrenis occupationibus mente, soli Deo uacant. Coniugati eleemosynis et ceteris actualis  uite operibus bonis insistunt, sicque utuntur mundo, ut que Dei sunt non deserant. Hec ergo ordinatissima dispositio Ecclesie terribilis est immundis spiritibus, uelut acies castrorum ad bellum ordinata. Siue pulchra est Ecclesia et decora sicut Hierusalem in uirtutibus; terribilis uero ut castrorum acies ordinata, quia imperium suum et potestatem proferre non cessat usque ad terminos totius orbis. Siue terribilis est ut castrorum acies ordinata, quia sic unitate caritatis connexa est et coniuncta, ut nulla ui maligni hostis, nulla peste discordie possit penetrari: nichil enim sic terret malignos spiritus quomodo caritas.

»Auerte oculos tuos a me, quia ipsi me auolare fecerunt.« Ac si diceret: Ego quidem dedi tibi oculos  columbinos, quibus me intueri et arcana Scripturarum acutissime penetrare ualeres; sed caue ne illos ad me uidendum modo intendere uelis, quia dum in presenti uiuis, non potes: »Non enim uidebit me homo et uiuet.« Cum autem uinculis carnis absoluta ad me ueneris, tunc me aperta uisione uidebis, et implebitur quod in Euangelio promittitur: »Qui autem diligit me, diligetur a Patre meo, et ego diligam eum, et manifestabo ei meipsum.« Quod autem dicitur, »Quia ipsi me auolare fecerunt,« non est putandum quod Deus querentes se deserat, et ab illis recedat, cum ipse precipiat: »Querite et inuenietis,« sed ita potius accipiendum, quia quanto amplius quisque diuinitatem maiestatis Dei perscrutari uoluerit, eo amplius intelligit quam imperscrutabilis  atque incomprehensibilis sit. Et hoc est quod Psalmista dicit: »Accedet homo ad cor altum, et exaltabitur Deus.« Ac si diceret: Licet homo ad uidendum Deum cor subleuet, exaltabitur, quia quantus sit comprehendi non potest. »Capilli tui sicut grex caprarum, que apparuerunt de Galaad.« Hi uersiculi superius expositi sunt, sed non pigeat iterato exponere, quos non piguit Spiritum sanctum repetere. Ideo enim bis istos uersiculos posuit, ut certissimum et stabile teneremus quod sub repetitione confirmari audiremus. Capilli Ecclesie sancte, multiplices sunt subtilium cogitationum uarietates. Et bene comparantur gregi caprarum, nam capra peccatoris figura est. Unde et in lege precitur  ut quicunque per ignorantiam peccauerit, et cognouerit reatum suum, offerat pro delicto suo capram in holocaustum. Capilli ergo Ecclesie gregi caprarum comparantur, quia sancti, qui sunt membra Ecclesie, omnes reatus cogitationis sue per dignam penitentiam et per lacrymas iuste compunctionis delere satagunt. Bene autem de monte Galaad apparuisse dicuntur. Galaad interpretatur aceruus testimonii. Ideoque per Galaad mens sanctorum designatur, qui sunt aceruus testimonii, quoniam omnia que seculi sunt negligere, et solum Deum desiderare euidentissimis attestatur indiciis. Potest etiam per Galaad ipse Dominus et Redemptor noster intelligi. Galaad enim et montis et ciuitatis nomen est. De monte ergo Galaad grex caprarum apparuit,  quia Ecclesia super Christum est fundata, sicut ipse dicit: »Non potest ciuitas abscondi supra montem posita.« Ipse est aceruus testimonii, quia multitudo prophetarum et patriarcharum gestis et scriptis ei testimonium perhibent.

»Dentes tui sicut greges ouium, que ascenderunt de lauacro, omnes gemellis fetibus, et sterilis non est in eis.« Per dentes Ecclesie firma sermonum eius stabilitas intelligitur. Qui bene gregi ouium comparantur que de lauacro ascenderunt, quia uerba Ecclesie nichil nisi innocentiam et mansuetudinem sonant, nichilque in se fedum, nichil turpe uel immundum retinent, sed lauacro sinceritatis et puritatis lauantur, audientes ab Apostolo: »Sermo malus ex ore uestro non procedat.« Bene autem  omnes gemellis fetibus esse dicuntur, quia sermo sanctorum nichil aliud sonat nec loquitur, nisi quod ad dilect onem Dei et proximi pertinet. Solummodo enim ea sancti loqui debent, que ad perpetuam corporum et animarum pertineant sanitatem.

»Sicut cortex mali punici, sic gene tue absque occultis tuis.« In genis diximus superius sanctorum castam uerecundiam figurari; in cortice mali punici, mysterium passionis Christi, audientes a Paulo apostolo: Noli erubescere crucem Christi, neque me uinctum eius. Et hec quidem magna sunt, que in aperto sunt; maxima uero sunt illa que sunt intrinsecus, hoc est que in futuro sanctis reseruantur.

»Sexaginta sunt regine, et octaginta concubine, et adolescentularum non est numerus.« Regine sunt  doctores sancte Ecclesie, qui merito fidei et scientie thoro regis eterni propinquant, et spirituales Deo filios pariunt. Sexagenarius numerus ex denario et senario perficitur. Denarius enim per senarium multiplicatus, in sexagenarium consurgit. Et denario significantur diuina precepta, propter decalogum legis; senarius uero pro perfectione ponitur, quia sex diebus perfecit Deus opera sua. Regine ergo sexaginta esse dicuntur, quia eos significant, ut diximus, qui perfectione scientie et operis pollent, et propter solum amorem Conditoris sui et intuitum superne remunerationis predicant. Hic etiam numerus, id est sexagenarius, ex duodenario quinquies ducta conficitur. Nam quinquies duodeni, uel duodecies  quini, sexaginta fiunt. Regine ergo sexaginta esse dicuntur, quia illos significant qui in Ecclesia constituti, quinque sui corporis sensus iuxta institutionem duodecim apostolorum caste disponere nouerunt. Concubine eos significant qui non sincere Christum predicant, sed propter lucra temporalia uel propter laudes populares. Nam et iste sunt regine, et ante thorum regis per scientiam accedunt, et filios spirituales generant, sed a corona eterni regni aliene exsistunt. Et bene octogenario numero comprehenduntur, nam hic numerus ex denario et octonario conficitur. Octogenarius uero in malo accipitur aliquando, propter quaternarium, quo multiplicato consistit. Quaternarius enim temporalia queque et presentia significat, propter quatuor mundi climata, uel quatuor  anni tempora. Recte ergo concubine iste octoginta esse dicuntur, quia  propter sola temporalia et uisibilia predicant, et spiritualia minus curant. De talibus Apostolus dicebat: »Sunt quidam Christum annuntiantes non sincere,« etc., donec dicit: »In hoc gaudeo, sed et gaudebo.« »Adolescentularum non est numerus.« Adolescentule sunt anime iam in Christo regenerate, que deposita primi hominis uetustate, in Christo renouate sunt, necdum tamen sunt nobiles, necdum thoro regis apte, quia necdum ad perfectionem Christum predicandi peruenerunt. Quarum non est numerus, quia infinitus est numerus animarum in Christo credentium, nec ab ullo homine comprehendi potest. Ceterum Deo numerati sunt omnes  electi. Nam apud quem etiam stellarum numerus comprehensus est, ignorari non potest electorum numerus.

»Una est columba mea, perfecta mea,« hoc est una catholica per uniuersum mundum diffusa Ecclesia, que ex reginis et adolescentibus constans, etiam concubinas habet, hoc est, quosdam qui nomine tenus Christiani uel doctores dicuntur. Una est ergo Ecclesia, quia scissuram et schismata non recipit, sed sicut unus est Deus, una fides, unum baptisma, ita una est generalis Ecclesia: que recte et columba uocatur, quia Spiritus sancti dote, qui in specie columbe apparuit, Christo sponsata et sanctificata est. »Una est matri sue, electa genitrici sue.« Mater nostra illa est celestis Hierusalem, de qua  Apostolus dicit: »Illa autem que sursum est Hierusalem, libera est, que est mater nostra.« Hec ergo Ecclesia una est matri sue, quia ad exemplum illius Ecclesie, que iam Christo fruitur, ipsa in hac peregrinatione instituitur et informatur, atque ad illam beatitudinem, in qua cum Christo regnat, peruenire nititur. »uiderunt illam filie, et beatissimam predicauerunt regine et concubine, et laudauerunt eam.« Quas superius adolescentulas, hic filias appellat. Reginas uero et concubinas in hoc loco ut superius intelligamus. Filie ergo, regine et concubine predicant Ecclesiam et laudant, quia uniuersitas fidelium catholicam admiratur Ecclesiam. Ipsa enim Ecclesia, que ex multis fidelium constat personis,  catholicam  Ecclesiam conficit.

»Que est ista, que progreditur quasi aurora consurgens?« uox est Synagoge. In fine siquidem seculi cum plebs Iudaica ad predicationem Elie et Enoch conuersa fuerit ad Christum, ipsa quoque admirabitur, dicens: Que est ista? id est quanta et qualis est Ecclesia que progreditur? hoc est, proficit de uirtute in uirtutem. Non enim stare, sed progredi dicitur Ecclesia, quia non in uno loco contenta, sed totum mundum celesti predicatione occupauit. Quasi aurora progreditur, quia transactis tenebris infidelitatis, lumen ueritatis habere ostendit. »Pulchra ut luna.« Lunam ferunt physici a sole illuminari. Et Ecclesia pulchra est ut luna, quia caritate  sponsi sui Christi illuminatur, et eius gratia resplendet. Siue pulchra est ut luna in presenti uita, ubi aliquando concessa sibi pace et securitate crescit, aliquando aduersitatibus obtrita decrescit. »Electa ut sol,« in alia uita, ubi perpetuo resplendebit gaudio de uisione Conditoris sui. Siue electa est ut sol, quia illum uerum imitari nititur, de quo scriptum est: »uobis timentibus nomen meum orietur sol iustitie.« Hunc solem imitatur uiuendo in humilitate et iustitia et pietate. »Terribilis ut castrorum acies ordinata.« Terribilis eriis tempestatibus, ordinata ut castrorum acies, id est caritatis unitate unita, ut nullis tentationibus penetrari ualeat.

»Descendi ad hortum nucum.« Laudata Ecclesia a Synogoga, respondet: »Descendi ad hortum nucum.«  Hortus nucum est uita presens. Nam sicut in nuce tegmen quidem durissimum uidetur, sed nucleus latet, ita in presenti uita nostre conscientie clause sunt, et non apparent, donec fracta testa corporis manifestentur. Descendit ergo ad hortum nucum Ecclesia, quando per doctores suos uitam singulorum considerat. Unde sequitur: »ut uiderem poma conuallium.« Poma conuallium sunt uirtutes, que humilitate condiuntur. »Descendi  ad hortum, ut uiderem poma conuallium,« id est ut considerarem sanctos, excellentia quidem uirtutum preditos, sed humilitate depressos. »Et inspicerem si floruisset uinea.« Hoc est ut considerarem qui in studio sanctarum uirtutum proficerent. »Et germinassent mala punica.« Hoc est ut eos quoque perquirerem,  qui iam apti sunt ad imitandam passionem Christi. Nam mala punica, ut sepe dictum est, mysterium passionis Christi significant. Considerat ergo Ecclesia per prelatos suos, qui in uirtutibus, uel qui iam perfecti sunt, ut imitantes passionem Christi, pro illo quoque idonei sint sanguinem fundere, quales erant illi quibus Apostolus dicebat: »uobis datum est, non solum ut credatis in Christum, sed ut pro illo patiamini.«

»Nesciui.« uox est Synagoge. Que uidens tantam Ecclesie gratiam inspecta ueritate Euangelii, dolet quod antea non cognouerit fidem Christi, et quasi excusans se quod tarde conuersa sit, dicit: Nesciui, o sponsa Christi Ecclesia. Nesciui, id est non  cognoui tantam gratiam et tanta dona spiritualium uirtutum tibi a sponso tuo collata. »Anima mea conturbauit me propter quadrigas Aminadab.« Conturbata  sum nimia animi sollicitudine, propter tam subitam Euangelii predicationem. Sciebam enim legem et prophetas diuinitus datos, et ideo cum subito uidissem predicari Euangelium, conturbata sum propter quadrigas Aminadab. Aminadab abnepos fuit Iude, per quem generatio Christi contexitur. Interpretatur Aminadab populi mei spontaneus, quia cum esset Deus, sponte factus est homo; cum esset conditor et creator, sola benignitate sua factus est portio populi sui. Et est sensus: Conturbata  sum propter subitam Euangelii predicationem, que ueluti uelocissime quadrige, totum subito  mundum peruolauit. Et bene hanc predicationem non currus, sed quadrigas appellat, quia Euangelii predicatio quatuor euangelistarum auctoritate consistit, et quatuor Euangelia quasi quadrige sunt Noui Testamenti, cui presidet auriga ipse Christus temperans et disponens ipse cursum Euangeliorum.

»Reuertere, reuertere, Sunamitis.« uox est Ecclesie, Synagogam ad fidem inuitantis: »Reuertere, reuertere, Sunamitis.« Reuertere, o Synagoga ab infidelitate ad fidem, reuertere ab odio ad dilectionem. Sunamitis interpretatur captiua uel despecta. Talis erat Synagoga ante aduentum Christi, captiua uidelicet uinculo diaboli, et despecta a Deo, quia Christum ad salutem suam missum non cognouit. »Reuertere, reuertere, ut intueamur te,« id est ut  pulchritudinem tue castitatis aspiciamus.



CAPUT uII.

»Quid uidebis in Sunamite nisi choros castrorum?« uox est sponsi. Qui audiens inuitari Synagogam a sponsa sua Ecclesia ad fidem, dicit: »Quid uidebis in Sunamite nisi choros castrorum?« Ac si diceret: Tu quidem o sponsa doles de perditione Synagoge, et quod tarde ad fidem ueniat, sed adest tempus quo conuertatur, et tunc nichil uidebis in ea nisi choros castrorum, id est nisi caritatis concordiam et stabile robur fidei, quo pro defensione mee fidei pugnabit. Nam chori canentium sunt, castra uero militum pugnantium. In Sunamite ergo chori castrorum uidebuntur, quia conuersa Synagoga et concorditer  Christum predicabit cum Ecclesia, et pro fide Christi usque ad mortem pugnabit. »Quam pulchri sunt gressus tui!« Ab hoc loco incipit sponsus exponere laudes sponse sue. Et notandum quod a gressibus incipit eius pulchritudinem texere, et in ore laudes eius finit, sicut superius ab oculis ceperat. Hoc autem fecit uel ad pulchritudinem carminis uariandam, uel etiam quia sic mysteriis aptissimum est. »Quam pulchri  sunt gressus tui!« uidit Ecclesiam non otiose in uno loco stantem, sed ueloci predicatione totum mundum peragrantem, ideoque a gressibus cepit eam laudare. Gressus enim Ecclesie sunt uelox predicatio apostolorum, per quos in omnem terram Euangelium insonuit. »In calceamentis,« id  est in patrum precedentium exemplis. Calceamenta enim ex mortuis fiunt animalibus. Et calceamenta Ecclesie sunt Patrum precedentium exempla, quibus gressus habet munitos, ut securius eum imitando et sine offensione gradiatur. »Filia principis.« Alia translatio, »filia Aminadab« dicit. Aminadab  populi mei spontaneus dicitur, qui recte figuram Christi tenet; nam Ecclesia et filia est et sponsa. Filia, quia eius sanguine redempta, eius baptismate regenerata: sponsa, quia dote Spiritus sancti illi est coniuncta. »Iuncture feminum tuorum sicut monilia que fabricata sunt manu artificis.« In feminibus uel in femoribus solet sacra Scriptura generationis propaginem designare. Unde de Iacob legimus: »Omnes anime que egresse sunt de femore  Iacob.« Femina ergo Ecclesie sunt spiritualis generatio credentis populi per uerbum predicationis et lauacrum regenerationis. Iuncture feminum est coniunctio duorum populorum in una fide, iudaici et gentilis. Et bene he iuncture monilibus comparantur, quia fides utriusque populi maxime in operibus manifestatur. Nam »fides sine operibus mortua est.« Fabricata autem sunt manu artificis, hoc est Dei omnipotentis, cuius munere uirtus boni operis credentibus tribuitur. Hic est ille artifex, de quo Paulus dicebat, quando memoriam Abrahe partriarche faciebat: Exspectabat enim manentem ciuitatem, cuius conditor et artifex Deus est.

»Umbilicus tuus crater tornatilis, nunquam indigens poculis.« Umbilicus frigidissima pars est corporis,  et ideo per umbilicum fragilitatem nostre mortalitatis debemus accipere. Crater uero est calix maior, ansas hinc inde habens. Umbilicus ergo Ecclesie, crater est tornatilis, quia quanto magis doctores Ecclesie sue fragilitatis meminerint, tanto magis uerbo predicationis insistunt, ut eleemosynam uerbi Dei prebentes, ipsi misericordiam a Deo consequantur. Et bene crater tornatilis dicitur. Torno enim facilius operamur, per quod significatur facilitas erogandi uerbum uel eleemosynam dandi. Non enim morose, nec hesitando eleemosyna danda est, iuxta quod Salomon dicit: »Ne dixeris amico tuo: uade et reuertere, cras dabo tibi, cum statim possis dare.« Quod etiam torno fit, non eget exterius adhibita regula uel linea, sed inerrate ex seipso perficitur.  Umbilicus ergo Ecclesie crater est tornatilis, quia quicunque uel predicat, uel eleemosynam dat, pro sola dilectione et superne mercedis exspectatione hoc facere debet. Nam quicunque uel predicat, uel proximis miseretur pro remuneratione temporali uel laude, crater est, sed non tornatilis. Et hic crater nunquam indiget poculis, quia predicatoribus nunquam deest predicatio uerbi Dei, quia ipse quem predicant, pocula scientie et uirtutem constantie illis subministrat. Unde et Psalmista: Dominus dabit uerbum euangelizantibus uirtute multa.

»uenter tuus sicut aceruus tritici uallatus liliis.« Eadem fragilitas que per umbilicum designata est, ostenditur hoc loco per uentrem, quia uenter nulla  ossium firmitate premitur. Bene ergo uenter Eccle sie aceruo tritici comparatur, quia sancti quique quanto magis memores sunt sne fragilitatis, eo studiosius ad proferendos bonorum operum fructus insistunt. Et recte non copiam tritici, sed aceruum tritici dicit, ut per hoc significet incrementa uirtutum, que ueluti aceruus ab inferioribus ad superiora crescendo conscendunt. Nam sicut aceruus inferioribus lata amplitudine spatiatur, superius uero quadam breuitate contrahitur et acuminatur, ita in Ecclesia multi sunt qui indulgentius uiuunt, pauci uero qui summe perfectioni insistunt. Plures enim inueniuntur qui de bonis suis eleemosynam faciunt, quam qui sua pro Deo relinquunt. Hic aceruus liliis uallatus dicitur, quia sancti bona que faciunt, pro  desiderio superne claritatis et candoris agunt. Nam per lilia celestis illa claritas designatur. Potest etiam per uentrem Ecclesie diuinitus fons baptismatis accipi, quo fideles in nouam creaturam regenerantur. Hic ergo uenter aceruo tritici uallato liliis comparatur, quia regenerati fonte baptismatis, docentur bonis insudare operibus, et ad intuendam superne claritatis gloriam semper inhiare.

»Duo ubera tua sicut duo hinnul gemelli capree.« Ubera Ecclesie, sicut iam superius dictum est, sanctos doctores significant, qui paruulos quosque  lacte apertioris et facilioris doctrine instruunt. Bene autem duo ubera dicuntur, quia de duobus populis, iudaico uidelicet et gentili, fideles congregantur, et lacte spiritualis doctrine  aluntur. Hec duo ubera sicut duo hinnuli capree gemelli esse dicuntur. Duo hinnuli sunt duo Testamenta, quibus eorumdem doctorum omnis predicatio subsistit, quorum Testamentorum unus est auctor et promulgator Christus, iuxta quod Salomon dicit: uerba sapientium quasi stimuli, et quasi claui in altum defixi, que data sunt a pastore uno, Christo uidelicet. Caprea enim recte Christum significat, quia et intuitu et uelocitate ceteris animantibus preeminet, et mundum est animal ungulam diuidens et ruminans. Tales enim sunt membra Christi, doctores uidelicet, intuitu scientie insignes, et ea uelocitate terrena deserentes, atque ad celestia festinantes. Diuidens ungulam, id est habens boni et mali discretionem; et ruminans, hoc est sedula  memoria precepta Dei meditans.

»Collum tuum sicut turris eburnea.« Doctores sancti, qui designantur per ubera, ipsi designantur et per collum. Nam per arterias colli uox egreditur, et colli ministerio ceteris membris uitalia alimenta ministrantur. Sic sancti doctores et uerba uite populis annuntiant, et alimento doctrine celestis eos nutriunt. Collum ergo Ecclesie turri eburnee comparatur, quia sancti doctores eiusdem Ecclesie et pulchritudinem et robur prestant. Pulchritudinem quidem, que per candorem eboris designatur, caste et sincere uiuendo. Robur uero prestant, quod significatur per turrim, quando eamdem Ecclesiam contra tentationes diaboli uel impetus hereticorum  muniunt. »Oculi tui sicut piscine in Hesebon, que sunt in porta filie multitudinis.« Id est, ipsi doctores, qui per collum designati sunt, designantur et per oculos. Ipsi enim oculi uniuerso corpori Ecclesie prouident, et iter quod ingredi debeant, ostendunt. Hi oculi Ecclesie comparantur piscinis Hesebon in porta ciuitatis, quia sancti doctores populos in Christum credentes uitali lauacro abluunt, et salutaris doctrine potu reficiunt. Filia autem multitudinis uocatur Hesebon iuxta litteram, ob multitudinem confluentium inibi populorum. Sic et sancta Ecclesia recte dicitur filia multitudinis, quia numerositatem quotidie colligit gentium. Hesebon autem interpretatur cingulum meroris. Oculi ergo Ecclesie piscinis Hesebon comparantur, quia sancti doctores,  neglectis caducis seculi gaudiis, cingulo meroris se constringunt, quia caste et sobrie uiuentes in hoc seculo, et pro suis erratibus deflent, quatenus in presenti lugentes, ad uera eternaque possint peruenire gaudia. In porta autem Hesebon he piscine esse dicuntur, quia nullus Ecclesiam ingredi ualet, nisi prius aqua baptismatis abluatur, et nisi fonte salutaris doctrine potetur. Hoc etiam significabat labrum eneum, quod Salomon in porticu templi posuerat, ut sacerdotes ingressuri templum, et hostias immolaturi, ibi corpora abluerent.

»Nasus tuus sicut turris Libani, que respicit contra Damascum.« Quia naso fetores et bonos odores discernimus, recte per nasum Ecclesie iidem sancti doctores intelliguntur. Ipsi enim sagaciter  discernere nouerunt inter fragilitatem catholice fidei doctrinam et letiferum heretici corporis fetorem. Nam et in diuinis carismatibus, que per Spiritum sanctum distribuuntur, dicitur: Alii datur per Spiritum discretio spirituum. Nasus ergo Ecclesie turri Libani comparatur, quia sancti doctores et summum locum in Ecclesia tenent, ac ueluti in Libano monte consistunt, et defendunt Ecclesiam a malignorum spirituum incursibus. Hec turris contra Damascum esse dicitur. Damascus metropolis ciuitas est Syrie, que quondam contra filios Isrel, utpote fortissimos et crudelissimos reges habens, dimicabat. Interpretatur autem Damascus, sanguinis potus, uel sanguinis oculus. Ferunt ibi Abel interfectum, ideoque significat potestates huius seculi, que sanguinis potum  sitiunt, quia uoluptatibus et illecebris carnis et sanguinis delectantur. Significat etiam erias potestates, que animarum nostrarum cruorem sitiunt. Contra Damascum ergo est hec turris, quia hec Ecclesia semper diabolo et membris illius, adiutorio Christi munita, resistit.

»Caput tuum ut Carmelus.« Caput ergo Ecclesie principalitas mentis fidelium intelligitur: nam sicut capite membra reguntur cetera, ita mente cogitationes disponuntur. Bene autem caput Ecclesie Carmelo comparatur. Carmelus enim, qui et Carmel dicitur, interpretatur cognitio uel scientia circumcisionis. Ergo caput Ecclesie Carmelo assimilatur, quia nouit circumcisionem aliquando corporaliter  celebratam, nunc se spiritualiter obseruare debere, iuxta quod Propheta dicit: »Circumcidimini Domino in cordibus uestris.« Hanc sententiam circumcisionis non habuerunt Iudei, ideoque reprehenduntur a beato Stephano protomartyre dicente: »Dura ceruice et incircumcisis cordibus et auribus, semper Spiritui sancto restitistis.« In libro quoque Regum legitur quod Elias in montem Carmeli ascenderit, et ibi orando aridam terram celestibus pluuiis irrigauerit, post longam trium annorum et semis siccitatem. Que historia pulchram redolet allegoriam. Nam Elias, qui interpretatur Deus meus Dominus, Christum significat. Qui cum sit Deus et Dominus omnium et totius creature, specialiter suus, id est proprius, est Deus et Dominus Ecclesie. Hic in Carmelum ascendit,  quando per gratiam suam mentes fidelium suorum conscendit, et per eos arenti mundo gratiarum suarum pluuias tribuit. Recte ergo  caput Ecclesie Carmelo monti comparatur, quia mens sanctorum conuersatione sublimis est, et Christo in se ascensum prebet per profectum uirtutum.

»Et come capitis tui ut purpura regis uincta canalibus.« Si per caput Ecclesie mens accipitur, per comas capitis cogitationes mentis debemus accipere, que assidue de illa prodeunt. Purpureus uero color, qui sanguinis habet speciem, mysterium Dominice passionis significat. Iuxta litteram quod dicit, »purpura regis uincta canalibus,« significat lanam iam purpureo colore confectam et necdum  in fila deductam, sed adhuc in canalibus constitutam, quas Greci uocant, in quibus sanguis conchyliorum solet defluere, et lanam in purpureum uertere colorem. Mystice canales iste humilitatem sanctorum significant, in quibus eterni regis purpura tingitur, cum sancti quique humilitatem sui Redemptoris imitando, passionum illius conformes fieri satagunt, quatenus in purpure dignitatem uertantur; id est, laborantes pro Christo, mereantur regnare cum Christo. uincta autem hec purpura esse dicitur, quia sanctorum precordia fixa sunt et stabilita in timore et amore Redemptoris sui, nec unquam a caritate eius separari possunt.

»Quam pulchra es et quam decora, carissima, in deliciis.« Quam pulchra es, scilicet in fide, et  decora in operatione, carissima in deliciis. Supra dictum est de Ecclesia: »Pulchra ut luna, electa ut sol, terribilis ut castrorum acies ordinata;« hic uero dicitur, »Pulchra et decora, carissima in deliciis;« que quasi contraria esse uidentur. Nam ordinatam esse uelut castrorum aciem, et esse in deliciis, repugnat, quia delicie fortitudinem militum solent eneruare. Sed sancta Ecclesia utrumque agit. Ordinata est uelut castrorum acies, quia infidelibus hereticis resistit, et malignos spiritus sua sanctitate et perfectione terret. In deliciis etiam est, quia suauitatem superne dulcedinis assidue palato mentis degustat, et inter pressuras huius seculi illas adipisci desiderat et continue illis satiari. Unde merito  illa que talis est, sponso suo Christo carissima esse dicitur.

»Statura tua assimilata est palme.« Statura Ecclesie est perfecta eius rectitudo. Neque enim ad uitia incuruatur, sed recta et immobilis persistit. Unde Psalmista exspectantium uoce dicebat: »Incuruatus sum et humiliatus usquequaque.« Et propheta sub specie Hierusalem peccanti anime de malignis spiritibus dicit: »Quia humiliauerunt te, et dixerunt anime tue, Incuruare ut transeamus.« At contra sancta Ecclesia recta stat, nec unquam incuruari consentit, audiens ab Apostolo: »uigilate, state in fide, uiriliter agite et confortamini, et omnia uestra in caritate fiant.« Et Dominus filiis Isrel loquitur: »Ego sum Dominus Deus uester, qui eripui uos de  ergastulo Aegyptiorum, ut incederetis recte.« Statura ergo Ecclesie palme assimilatur, que in omnibus que agit semper in memoria supernam retinet remunerationem. Palma enim uictricem ornat manum, et ideo significat premium illud quod uictoribus sanctis in celestibus est dandum. »Et ubera tua botris.« Ubera Ecclesie  sunt doctores sancti, qui lacte simplicis doctrine regeneratos in Christo nutriunt. Sed hec ubera botris assimilantur, quando iidem doctores perfectis perfectiora denuntiant, sicut Apostolus loquens simplicioribus, dicebat: »Non potui uobis loqui tanquam spiritualibus, sed tanquam carnalibus; tanquam paruulis in Christo lac potum uobis dedi, non escam.« Ecce ubera lactis plena. Que ubera  in botros sunt uersa, cum diceret: »Nos predicamus Christum Dei uirtutem et Dei sapientiam, et loquimur sapientiam inter perfectos.«

»Dixi, ascendam in palmam, apprehendam fructus eius.« Ut ostenderetur omnis hec excellentia et magnitudo donorum Ecclesie de Dei gratia uenire, introducitur idem sponsus dicens: »Ascendam in palmam.« Quasi diceret: Inde habes ubera ad nutriendos paruulos, unde habes botros, quibus perfectioribus perfectionem propines doctrinam, quia ego mea gratia in te ascendi, et hanc tibi perfectionem concessi. »Ascendam  in palmam.« Palma Ecclesiam significat, uel etiam animam cuiuscunque fidelis, qui memor est Domini Dei sui qui dicit: Confidite, ego uici mundum. Ipsa quoque omnium  uitiorum et iniquitatis uictrix esse studet. Bene autem in palmam hic ascendisse dicitur, cum superius in hortum descendisse legatur. Dixit enim Ecclesia: »Dilectus meus descendit in hortum suum.« Idem est hortus quod et palma, uidelicet una eademque Ecclesia. Sed in eam Dominus descendit, et ad eam ascendit. Descendit in eam, copiam sue gratie illi de celestibus mittendo; ascendit ad illam, dona sua in ea incrementando, eamque quibusdam profectibus ueluti quibusdam gradibus ad celsiora subleuando. Sed et hoc de natura palme est sciendum, quod in inferioribus aspera est, in superiobus pulcherrima decore foliorum et pulchritudine fructuum. Sic et sancta Ecclesia in inferioribus  asperitatem laborum et passionum sustinet pro Christo: in superioribus uero, hoc est in celestibus, pulchritudinem et suauitatem exspectat premiorum. Potest et per palmam arbor Dominice crucis exprimi, in quam Redemptor noster pro humani generis redemptione ascendit, et in qua hostem humani generis superauit. Ait ergo: »Dixi, ascendam in palmam;« id est, per meos prophetas locutus sum, et promisi me ad passionem uenturum, et meam Ecclesiam redempturum. »Apprehendam  fructus eius;« id est fructus bonorum operum et laborum, quibus Ecclesia desudat remunerando; uel etiam secundum meum sensum, quo per palmam crux intelligitur. »Apprehendam fructus,« id est, impleto triumpho passionis, ueniam ad gloriam resurrectionis,  et apostolis meis spiritualia dona concedam. »Et erunt ubera tua sicut botri uinee.« Hoc superius iam expositum est: nam ubera Ecclesie doctores sunt, cum paruulos simplici doctrina nutriunt; sed botri uinee efficiuntur, cum perfectioribus sublimia queque annuntiant. Nam beatus Paulus uno codemque tempore ubera et botros habuit, quando de Christo loquens dixit: »Quorum patres, et ex quibus Christus.« Ecce ubera, id est simplex de Christo predicatio. Sed hec ubera in suauissimum et fortissimum uinum conuersa sunt, cum subiunxit: Qui est Deus benedictus in secula.

Et odor oris tui sicut malorum. Guttur tuum sicut uinum optimum.« Os et odor Ecclesie, est presens eius predicatio, que fama uel scripto ad  absentes eius peruenit. Guttur uero est uox ipsa predicatoris, que in presenti auditur. Odor ergo oris Ecclesie odoribus malorum comparatur, quia ipsa fama predicationis plena est suauitatis et gratie. Guttur uero uino optimo assimilatur, quia ipsa uox predicantium magnam in se uirtutem auditoribus ostendebat. Quod uero malorum odor in nouitate est, uini uero in uetustate, significat predicationem Ecclesie et in sui nouitate, et etiam in sui perfectione omnem habere suauitatem et gratiam. »Dignum dilecto meo ad potandum, labiisque et dentibus illius ruminandum.« uox Ecclesie est. Que audiens se laudari a sponso, gratulabunda respondet: »Dignum dilecto meo ad potandum.« Ac si diceret: Sponsus meus guttur meum uino optimo  comparauit, et illud uinum dignum est ad potandum ipso dilecto meo, hoc est predicatio euangelica, quam in ore meo posuit, per ipsum, et non per alium annuntiari debet in mundo. Neque enim per alium decebat mysteria regni celestis predicari in mundo, quam per mediatorem Dei et hominum. »Et labiis  et dentibus illius ruminandum.« Labia et dentes sponsi, ut supra dictum est, doctores sancti sunt. Illud ergo uinum optimum ruminandum est labiis et dentibus sponsi, quia predicatio euangelica a doctoribus tractanda et exponenda est. Nec absurdum est, quod cum uinum potetur, et non ruminetur, hic tamen dicitur labiis et dentibus ruminandum, quod magis ad cibum  quam ad potum pertinet. Nam sancti doctores uinum spirituale ruminant, quando precepta euangelica diligenter exquirunt, et crebra meditatione inuestigant atque inuicem conferunt.

»Ego dilecto meo, et ad me conuersio eius.« »Ego dilecto meo,« subaudis obsequium iustitie et deuotionis impendo: illi, et non alteri fidem et seruitutem meam promitto. »Et ad me conuersio eius,« ut me in presenti inter labores et erumnas huius uite tueatur, et in futuro ad gaudia uite celestis inducat. Potest etiam hec esse uox Synagoge ex persona sanctorum Patrum, aduentum Christi desiderantium. Ac si diceret: Scio  illum spirituali presentia mihi semper adesse, et ideo ego dilecto meo omni deuotione famulari cupio, sed  tandem »ad me conuersio eius,« quia opto ut tandem, sicut promisit, in mea substantia mihi appareat. Nam dixerat supra sponsus: »Ascendam in palmam;« id est, promiserat se in carne uenturum, et pro humano genere passurum, et inde gratulabunda dicebat, »Ego dilecto meo, et ad me fit conuersio eius;« id est, credo illum hominem uenturum, et in mea substantia hominem mundo manifestandum.

»ueni, dilecte mi, egrediamur in agrum, commoremur in uillis.« Eiusdem Synagoge uox est, »ueni, dilecte mi,« id est, appare per assumptum hominem. Tale est et illud Psalmiste, »Excita potentiam tuam et ueni;« et Isaie, »Utinam dirumperes celos, et uenires.« »Egrediamur in agrum.«  Ager, mundus iste est. »Egrediamur  in agrum,« id est, predicemus mundo. »Commoremur in uiliis,« hoc est, ipsis quoque paganis fidem tuam annuntiemus. Nemo nescit paganos a uilla dictos, quia Grece, uilla dicitur Latine. Inde pagani dicti, quia longe sunt a ciuitate Dei. Potest et uox Ecclesie esse, »ueni, dilecte mi.« Ac si diceret: Iam mysterio ascensionis assumptum hominem ad celos subleuasti, sed ueni, diuine maiestatis presentia me sepius uisitando. »Egrediamur in agrum.« Eodem sensu quo et superius, Predicemus tue incarnationis fidem mundo. »Commoremur in uillis;« id est, etiam ignorantibus te paganis tuam fidem annuntiemus, nec in transitu, sed commoremur ibi, donec illos ex paganis catholicos, ex alienis tibi proprios  faciamus.

»Mane surgamus ad uineas.« Mane exortus est noue gratie, quando uidelicet, transeuntibus tenebris infidelitatis, Euangelium mundo cepit predicari. »uideamus si floruit uinea.« Hoc est, inspiciamus Ecclesiam, si iam prima fidei rudimenta suscepit. »Si flores fructus parturiunt.« Inspiciamus etiam si flores parturiunt fructum, id est, si illi qui iam in Christum crediderunt, idonei sunt ad bene operandum. Nam flores emittit Ecclesia, cum primum fideles ad fidem ueniunt. Flores uero fructus parturiunt, cum iam ipsa fide et dilectione bene operatur, ne ipsa fides otiosa sit, uel mortua sine operibus; nam, ut Iacobus dicit, »fides sine operibus mortua est.«  »Si floruerunt mala punica.« Mala punica  rubicundum uel sanguinem habent corticem, et ideo significant passionem Domini, uel membrorum ipsius. Dicit ergo, »Si floruerunt mala punica,« hoc est, si sancti qui iam fide et opere perfecti sunt, idonei etiam sint imitari passionem Christi et pati pro illo. Mala punica erant illi quibus Apostolus dicebat: »uobis datum est non solum nosse, uerum etiam ut pro illo patiamini.« »Ibi dabo tibi ubera mea.« Ubera Ecclesie doctores sunt, qui fideles primum ad fidem erudiunt. Cum  ad uineas exierimus, ibi dabo tibi, o sponse, ubera mea, hoc est tibi filios generabo. Unde adhuc subditur:

»Mandragore dederunt odorem in portis nostris.«  Mandragora herba est aromatica, cuius radix similitudinem habet humani corporis. Poma eius optimi sunt odoris, in similitudinem pomi Matiani [a 1Kb] , quod nostri terre malum uocant. Hec herba rebus medicinalibus aptissima est. Nam ferunt eos qui incommodo uigiliarum laborant, haustu huius pomi releuari, et posse dormire. Item ferunt eos qui ob curam secandi sunt, si exteriorem huius pomi corticem biberint, non sentire sectionem uel adustionem [b 1Kb] . Que omnia si quis mystice disquirere uoluerit, spirituales sensus et Ecclesie conuenientes ibi inueniet. Dicit ergo, »Mandragore dederunt odorem in portis nostris.« Porte Ecclesie sunt apostoli et eorum successores, quia nemo ciuitatem Dei  intrat, nisi per sanctos doctores aqua baptismatis  regeneratus et uitali doctrina instructus fuerit. De his portis Psalmista dicebat: »Diligit Dominus portas Sion super omnia tabernacula Iacob.« Mandragore autem fragrantiam uirtutum designant. In portis ergo Ecclesie mandragore odorem dederunt, quando apostoli uel successores eorum famam suauissime opinionis et odorem uirtutum longe lateque sparserunt. Ideoque inuitat sponsum suum ut ueniat, quia iam nomen eius longe lateque per apostolos annuntiatur, et odor predicationis Christi longe lateque dispergitur. »Omnia poma noua et uetera, dilecte mi, seruari tibi.« Id est, precepta uel promissa ueteris Testamenti et Noui seruari tibi, o dilecte mi. Sciebat enim omnia que in ueteri Testamento annuntiata sunt, non nisi per Christum et in  Christo posse compleri. Ideoque dicebat, Tibi seruaui poma noua et uetera, hoc est, te exspecto, ut per te impleantur in Nouo Testamento que predicta sunt in ueteri. Unde et in passione sua iam pendens in cruce, cum gustasset acetum, dixit: »Consummatum est.« Et post resurrectionem apostolis: Necesse est impleri omnia que scripta sunt in lege et prophetis et psalmis de me. Possunt etiam poma noua  et uetera iustorum persone intelligi, qui uel in ueteri uel in Nouo Testamento fuerunt. Dicit ergo Ecclesia, Seruari tibi noua et uetera, id est, iustos qui in ueteri Testamento precesserunt, uel in Nouo subsecuti sunt, tibi seruaui, ut per te laborum suorum premia perciperent. Nullus enim iustorum regnum celorum intrare ualuit, nisi per Christum; quia ipse primus ascendit, et sequentibus suis membris celum aperuit.



CAPUT uIII.

»Quis mihi det te fratrem meum sugentem ubera matris mee?« Ex his uerbis intelligitur totum hoc carmen diuinum esse et spirituale, et nichil in se quod iuxta litteram intelligi possit, habere. Que  enim unquam amatrix hoc optauit ut is quem diligit, paruulus efficiatur, et eius frater, et in infantem uersus sugat ubera matris sue? Est ergo uox illius Ecclesie, que aduentum Christi precessit, quam Synagogam  appellamus. »Quis  mihi det te fratrem meum sugentem ubera matris mee?« Et est sensus, Tu qui modo es in sinu Patris, quis det ut homo efficiaris, et particeps ac consors mee nature exsistens, frater meus appelleris? Nam ipse se fratrem apostolorum uocare dignatus est, dicens per Psalmistam: »Narrabo nomen tuum fratribus meis.« Et post resurrectionem mulieribus, »Ite, inquit, nuntiate fratribus meis.« »Sugentem ubera matris mee,« inquit, hoc est, implentem omnia que nature humane conueniunt,  excepto peccato. Nam mater Synagoge in hoc loco ipsa humana natura intelligitur, de qua ipsa Synagoga exorta est. »Sugentem  ubera matris mee,« id est, sustinentem omnia que humane fragilitati competunt. »Ut inueniam te foris.« Hoc est, ut hominem factum in aperto uideam. Quasi enim intus erat Deus, cum iam in sinu maiestatis paterne lateret, sed foris inuentus est, quando homo factus sobolem uilem se hominibus prebuit, et incomprehensibilis uoluit comprehendi. »Et deosculer te.« Et deosculer te, inquit, id est, manifesta te aspiciam uisione, quem nunc tantum in fidei teneo osculo, quod initio huius carminis optauit, dicens: »Osculetur me osculo oris sui,« id est, per semetipsum iam ueniat ut mihi appareat.  Quasi enim per prophetas osculabatur Ecclesiam dilectus, cum aduentum suum per eos repromitteret. Optat ergo ut per seipsum ueniens illam osculetur, hoc est in carne sua presentiam exhibeat. »Et iam me nemo despiciat.« Quasi enim despecta erat ante Synagoga quam Christus ueniret, quia iam legalibus obseruationibus dedita, sub typo et figura, et non in ueritate aduentum Christi  predicabat. At postquam iehsu apparuit, et aduentus sui gratia mundum lustrauit, iam nemo despexit eam, quinimo terribilis ut castrorum acies hostibus suis fuit, quia per uniuersum mundum Christum predicauit, et mundanum imperium sibi subdidit. Nec mirum uideri debet si nunc Ecclesiam Synagogam dicimus. Una est enim Ecclesia in precedentibus et in sequentibus Patribus.

»Apprehendam te, et ducam te in domum matris mee.« O dilecte, per fidem et caritatem tibi adherendo, ducam te in domum matris mee. Mater Ecclesie, hoc loco celestis Hierusalem intelligitur, de qua Paulus dicit: Illa autem que sursum est Hierusalem, libera est, que est mater nostra. »Ducam te  in domum matris mee,« id est, prosequar  te reuertentem in celum, post actum incarnationis tue et passionis mysterium. Ducam autem te, inquit, pro eo quod est, deducam et prosequar, quia ascendentem Dominum in celos apostoli oculis deduxerunt, et quousque eum nubes suscepit, pio aspectu prosecuti sunt, donec angeli assistentes dixerunt: »uiri Galilei, quid statis aspicientes in celum? Hic iehsu qui assumptus est a uobis in celum, sic ueniet quemadmodum uidistis eum euntem in celum.« »Ibi me docebis.« Hoc ad superiora refertur, ubi dicitur: »Inueniam te foris.« Cum  te foris inuenero, hoc est, cum te in assumpta carne aspexero, ibi docebis me, quia ad omnia que interrogare uoluero, respondebis. Nam sepe etiam uolentes interrogare apostolos Dominus  preueniebat, eosque instruebat. Potest et ad hunc locum iungi, ubi dicit: »Ducam te in domum matris mee, ibi me docebis.« Cum  celo receptus fueris, et me quoque in celum tecum assumpseris, ibi me docebis, et in omnem ueritatem induces, quod impossibile est homini in presinti uita posse consequi; hinc est quod Dominus repromittit apostolis, dicens: »uenit hora, cum iam non in prouerbiis loquar uobis, sed palam de Patre annuntiabo uobis.« Ergo ibi me docebis, id est, te et Patrem mihi aperta uisione reuelabis, hoc est, diuinitatem tuam mihi facie ad faciem ostendes. »Et dabo tibi poculum ex uino condito.« Per uinum feruor caritatis et dilectionis intelligitur. Dabo  tibi uinum, hoc est, ostendam quam  feruentissima caritate te diligam. Et hoc uinum non simplex erit, sed conditum, bonis uidelicet operibus et uirtutibus. Nam amor Dei, sicut beatus Gregorius dicit, nunquam est otiosus, operatur magna si est. Si enim operari renuit, amor non est. uinum enim conditum est dilectio cum operatione. Unde et Dominus in Euangelio: »Si quis diligit me, sermonem meum seruabit.« Probatio dilectionis exhibitio est operis. »Et mustum malorum granatorum meorum.« Malum granatum idem est quod et malum Punicum. Dicitur autem malum granatum, eo quod multitudine granorum sit plenum. Malum Punicum, eo quod in Africa plurimum abundat. Punica enim ipsa est Africa. Habet autem  corticem sanguinei coloris, et ideo  figuram tenet Dominice passionis. Mustus enim malorum granatorum est dilectio sanctorum martyrum, qui intantum Deum dilexerunt, ut pro illo mori non dubitarent. Et bene mustum dicitur, non aliud quodlibet poculum, quia mustum feruentissimum est, ita ut in nimio feruore omnem sordem ex se excoquat et purget. Dabit ergo Ecclesia dilecto mustum granatorum suorum, id est, ostendet in passionibus sanctorum martyrum quanta caritate Christus diligatur.

»Leua eius sub capite meo, et dextera illius amplexabitur me.« Per leuam  omnia prospera presentis uite accipiuntur; per dexteram uero futura beata uita in  celis accipitur. Leuam ergo sponsi Ecclesia sub capite habet et dextera eius illam amplexatur, quia quecunque prospera presentis seculi blandiuntur, pro nichilo deputat, cuncta que temporaliter arrident despicit; et dum ad solam superne beatitudinis uisionem tendit, illam solummodo amplexari desiderat.

»Adiuro uos, filie Hierusalem, ne suscitetis, neque euigilare faciatis dilectam donec ipsa uelit.« Habet Ecclesia quosdam in se qui baptismo Christi sunt renati, et nomine Christianitatis titulati, moribus tamen et conuersatione seculo seruiunt, et Ecclesiam sauuissima sopitam quiete inquietare, atque ad perferendos tumultus excitare nituntur. Hi ergo propter gratiam mysteriorum Christi, que  perceperunt, filie Hierusalem appellantur in hoc loco, cum tamen moribus contraria agant. Et adiurat eos sponsus ne suscitent uel euigilare faciant dilectam, hoc est, ne illam in somno dulcissime quietis positam, hoc est, in contemplatione sui Conditoris sua inquietudine excitent, et ad sollicitudines et curas seculi euigilare compellant. »Donec ipsa uelit;« hoc est, donec peracto officio debite seruitutis, qua in psalmis, hymnis, et cantibus spiritualibus Deo famulatur, admoneatur iterum cura corporee fragilitatis ad usum seculi redire.

»Que est ista que ascendit de deserto, deliciis affluens, innixa super dilectum meum?« uox Synagoge, admirantis Ecclesiam de gentibus congregatam.  Que est, inquit, id est qualis est, quanti meriti, que ascendit de deserto? Derelicta enim fuerat a Deo per idololatriam et ueritatis ignorantiam. Ascendebat ergo uirtutum gradibus de deserto, hoc est de errore infidelitatis, in quo ad tempus derelicta fuerat. »Deliciis affluens,« id est uirtutibus abundans. »Innixa  super dilectum meum,« id est, fiducialiter agens in Christo, et omnes uirtutes suas et cuncta bona ad eius gratiam referens, sciebat se nichil suis uiribus boni implere posse, ideoque cum Apostolo dicens: »Gratia Dei sum id quod sum.« Et notandum quod dicit, Super dilectum meum. Nam Synagoga solam putabat se habere cognitionem Dei, ceteris gentibus in ignorantia  destitutis. »Notus enim,« ut ait Psalmista, »in Iudea Deus, in Isrel magnum nomen eius.« Sed ita miranti respondet Synagoge ipsius sponsus et dilectus quod sequitur.

»Sub arbore malo suscitaui te.« Arborem malum, crucem Dominicam debemus accipere, de qua arbore suscitata est Synagoga, quia ipsa a preuaricatione originalis peccati et potestate diaboli per crucem Christi redempta est, ibi suscitata est que peccatis mortua erat. Et bene arborem mali dicit. Nam, ut supra dictum est, huic arbori Christum comparauit, dicens: »Sicut malum inter ligna siluarum, sic dilectus meus inter filios.« »Ibi corrupta est mater tua, ibi uiolata est genitrix tua.« Matrem et genitricem Synagoge, maiorem et principaliorem  Iudaice plebis patrem dicit, quales erant Scribe et Pharisei, qui Christum Pilato tradiderunt, qui reliquam plebem tanquam mater et genitrix regere debebant et erudire, et quales erant illi qui suadentibus illis principibus, improbe acclamabant: »Crucifige, crucifige eum.« Hec ergo mater Synagoge sub arbore malo corrupta est et uiolata, quando se suosque posteros crudeli maledictione constrinxit, dicens: »Sanguis eius super nos et super filios nostros;« nam et isti sub cruce Christi erant, licet non fide et deuotione, tamen crudeles uindicte sibi et suis posteris imprecatione.

»Pone me ut signaculum super cor tuum, ut signaculum super brachium tuum.« Quia  sub arbore malo suscitaui te, hoc est, quia passione  mea in cruce te redemi, pone me ut signaculum super cor tuum, hoc est, habeto me semper in memoria, et ne obliuiscaris mei, quanta pro tua salute pertulerim. Pone me  ut signaculum super cor tuum per fidem, pone me ut signaculum super cor tuum per dignam operationem. Nam et nos quando aliquid in memoria habere uolumus, signaculum digito uel brachio imponere solemus, ut illo admoniti, illius rei cuius curam habemus recordemur. Et nos ut signaculum super cor et brachium Christum ponere debemus, ut eius memoriam semper habeamus, et ut recte in illum credentes, fidem ipsam bonis operibus exornemus. Quod si fecerimus, ipse quoque nos uelut signaculum assumet, et nostri recordabitur, iuxta quod Zorobabel duci Iudee repromittit:  »Et ponam te sicut signaculum in conspectu meo.« Nam si nos beneficiorum eius obliti fuerimus, nec ei dignas gratiarum actiones retulerimus, ipse quoque nostri obliuiscetur, sicut de impio rege Iechonia filio Ioachim dicitur: »Si fuerit annulus dexter in manu mea, inde euellam eum.« »Quia fortis est ut mors dilectio, dura ut inferus emulatio.« Dilectio Christi fortis est ut mors. Sicut enim mors animam a corpore separat, et iam nichil concupiscere, nichil in presenti uita homini licet ambire, ita dilectio Christi quem uere peruaserit, totum huic seculo mortificat, et quasi insensibilem reddit, solumque pro Christo uiuens, mundo mortuus est. Idem sensus est cum dicit: »Dura ut  inferus emulatio.« Nam sicut infernus eos quos semel recipit nunquam restituit, sed semper retinet, ita uerus Christi amor quem semel acceperit, nunquam dimittit; unde Apostolus dicit: »Quis nos separabit a caritate Christi? tribulatio? an angustia? an persecutio? an fames? an nuditas? an periculum? an gladius?« Sed et dilectio Christi hoc loco potest accipi, cuius dilectio fortis fuit ut mors, quia in tantum dilexit nos, ut pro nobis immortalis mortem susciperet. Dura fuit emulatio eius ut inferus, quia inferus nescit misereri aut a penis miserorum mitigari, sic et Christi dilectio non potuit a misericordia cessare, aut ullis improbitatibus persecutorum remoueri ab amore humani generis. Quidam hoc quod dicitur, »Dura est ut inferus  emulatio,« ad Synagogam proprie referunt, que gentes emulabatur, et inuidebat saluti eorum. Monet ergo Christus hoc dicens, ut ab inuidia cesset, et saluti Ecclesie congaudeat. »Lampades eius, lampades ignis atque flammarum.« Id est, dilectionis lampades sunt lampades ignis atque flammarum. Lampades dilectionis precordia sunt sanctorum, in quibus ueluti in uasis dilectio habitat. He ergo lampades, lampades quidem sunt ignis, quia in corde ardent per amorem; lampades uero flammarum, quia exterius lucent per operationem.

»Aque multe non poterunt exstinguere caritatem, nec flumina obruent illam.« Aque et flumina sunt uiolente persecutorum mine, uel etiam blandimenta, quibus sanctos a caritate Dei separare  nituntur. De quibus Dominus in Euangelio dicit, de uiro qui edificauit domum suam supra petram: »uenerunt flumina, flauerunt uenti, et impegerunt in domum illam, et non cecidit: fundata enim erat supra pertram.« »Aque ergo multe non poterunt exstinguere caritatem,« quia nulla tribulatio, nulla angustia sanctos a caritate Dei separare ualebit. »Si dederit homo omnem substantiam domus sue pro dilectione, quasi nichil despiciet eam.« Hic uersiculus non eget expositione. Nam nullius mundi substantie, nulle opes comparatione dilectionis aliquid sunt. Legimus quidem sanctos sua dimisisse pro amore Christi, sed tamen nichil sibi uidebantur dimittere in comparatione caritatis Christi, quem amabant. Unde Apostolus cum non solum terrenam substantiam, sed  et paternas traditiones dimitteret pro Christo, dicebat: »Hec omnia contemno et arbitror ut stercora, ut Christum lucrifaciam,« id est, ut amorem illius acquiram.

»Soror nostra parua est, et ubera non habet. Quid faciemus sorori nostre in die quando alloquenda est?« uox dilecti Synagogam alloquentis pro Ecclesia gentium. »Soror nostra,« inquit, id est gentium Ecclesia, »parua est, et ubera non habet;« et magna dignatione communicato cum Synagoga nomine dicit, »Soror nostra:« quia enim ex Iudeis carnem assumpsit, ideo se quasi Synagoge contemperat et exequat. »Parua est  soror nostra.« Sicut alicuius hominis etas describitur,  sic et etas describitur Ecclesie. Parua enim erat Ecclesia adhuc de gentibus congregata, sub ipsis Domini et apostolorum temporibus, quia et paruitate credentium parua exsistebat; et ubera necdum habebat, id est nequaquam predicando spirituales Deo filios generare ualebat. Dicit ergo quasi consilium Synagoge requirens, »Quid faciemus sorori nostre in die quando alloquenda est?« Allocutio Ecclesie est uel cum intrinsecus occulta inspiratione, uel exterius aperta predicatione admonet Deus animam cuiusque fidelis. Et est sensus: Quando per apostolos meos alloquar Ecclesiam de gentibus congregatam, quid faciemus? quomodo illi precepta celestia committemus? Utrum uidelicet minima queque precepta illi committemus, an quo maior efficiatur,  perfectiora illi secretorum celestium mysteria trademus? Nam Deus omnipotens pro mensura et capacitate mentis humane temperat uerbum predicationis, considerans uires et capacitatem auditoris. Sed Synagoga tacente, ipse sponsus pro ea respondit:

»Si murus est, edificemus super eum propugnacula argentea; si ostium est, compingamus illud tabulis cedrinis.« Si  soror nostra est murus, edificemus super eum propugnacula argentea. Ac si dicat: Cum ceperint apostoli mei predicare Ecclesie de gentibus congregate, si tales fuerint auditores qui merito perfectionis murus appellari possint, dum uidelicet uel naturali ingenio prediti, uel philosophica eruditione prestantes, quasi alios  defendere et munire possint uice muri, edificemus super hunc talem murum propugnacula argentea, id est, addamus illis eloquia diuinarum Scripturarum. Nam, ut Psalmista dicit: »Eloquia Domini eloquia casta, argentum igne examinatum.« Si uero tales fuerint auditores qui nequaquam hostibus resistere possint, nec tela contra uenientia repellere, sed fuerint uel ostium ut simplicia annuntiantes possint aliquos in Ecclesia et ad fidem adducere, quales sunt sacerdotes minoris gradus, qui baptizando in Ecclesia, et diuinis mysteriis initiando homines in Ecclesiam introducunt, compingamus illud ostium tabulis cedrinis; id est, proponamus eis exempla precedentium patrum, qui, ueluti cedri, imputribilia uidelicet ligna, id est immarcescibilia opera  habent, et ueluti tabule scientie et caritatis latitudine diffusi sunt. Latitudo enim tabularum latitudinem cordis uel scientie significat, dicente Psalmista: »uiam mandatorum tuorum cucurri, cum dilatares cor meum.« His ergo cedrinis tabulis,  compingamus illud ostium, ut uidelicet illorum imitanda exempla aliis Ecclesiam intreundi ueluti ostium ianuam aperiant.

»Ego murus, et ubera mea sicut turris.« uox Ecclesie. Que cum audisset pro sua salute consulentem dilectum suum, ipsa leta respondit: »Ego sum murus, et ubera mea sicut turris.« Ego  murus, ego supra firmam petram fundata sum, et glutine diuine caritatis solidata. Siue murus  sum, quia de uiuis et electis lapidibus  edificata sum; »et ubera mea sicut turris,« quia tales intra me contineo, qui uice uberum alios nutrire possunt spirituali doctrina, et uice turris possunt alios defendere et munire, quique sicut turres in muro eminent, sic merito doctrine et conuersationis inter reliquos membra mea precellunt. Hoc autem non meis meritis, neque libertate mei arbitrii habeo, sed dono et gratia sponsi mei. »Ex quo facta sum coram eo quasi pacem reperiens.« Id est, ex quo ille sanguinem suum pro me fudit, et repropitiando mihi Deum Patrem, dissoluit inimicitias que erant inter Deum et hominem, mihique celestia pacificauit. Ex quo ergo hanc pacem reperi, murus esse et ubera uice turrium  merui.

»uinea fuit pacifico,« id est dilecto meo, qui est uerus pacificus, quia per eum pacificata sunt omnia que sunt in celis et in terra. Unde, et a Propheta Pater futuri seculi, princeps pacis appellatur, in cuius ueri pacifici typo Salomon pacificus, auctor huius carminis precessit. Huic ergo fuit uinea, id est sancta Ecclesia. »In ea que habet populos.« Hoc dicit ut se de Ecclesia gentium, non de Synagoga, ostenderet canere. Nam Synagoga unius gentis fuit tantum. Ecclesia uero habet populos, quia omnes gentes intra capacissimum suum gremium capit et recipit. »Tradidit eam custodibus.« Custodes huius uinee  sunt prophete, apostoli apostolorumque successores.  Siue etiam custodes huius seculi sunt angelice uirtutes, que ab incursibus tentationum et demonum Ecclesiam custodiunt. »uir affert pro fructu eius mille argenteos.« uiros, fortes dicit et perfectos, nam uir a uirtute dicitur. Fructus Ecclesie est celestis uite remuneratio, pro qua sancta Ecclesia in presenti laborare non cessat. Mille autem argentei, quos pro fructu uir affert, significant omnia que in hoc mundo possideri possunt. Millenarius enim numerus pro summa perfectione et plenitudine ponitur. uir ergo pro fructu huius uinee mille argenteos affert, quia sancti omnia sua relinquunt, et pauperibus erogant, ut fructum huius uinee  consequantur. Tale est illud quod Dominus in Euangelio dicit:  »Simile est regnum celorum thesauro abscondito in agro, quem qui inuenit homo, abscondit, et pre gaudio illius uadit, et uendit omnia que habet, et emit agrum illum.«

»uinea mea coram me est.« uox sponsi. Tu  dicis quia uineam meam tradidi custodibus, tamen uinea semper coram me est, quia licet eam custodibus meis commiserim, ego tamen semper curam illius habeo, nec pro illa semper sollicitus esse desisto, sed sum cum illa usque ad consummationem seculi. »Mille tui pacifici, et ducenti his qui custodiunt fructus eius.« Mille tui, subauditur argentei, quos pro uinee dedisti fructu, pacifici tibi sunt. Quasi diceret: O anima fidelis, noli dubia  esse pro eterna mercede, pro qua omnia tua dedisti, quia mille argentei pacifici sunt tibi, id est, manet te certa illa remuneratio, et uerum inde fructum consecutura es. Et ducenti, subaudis argentei, pacifici sunt his qui custodiunt fructus meos. Sicut per millenarium plenitudo perfectionis, sic et per centenarium summa perfectio designatur, quia centenarius de leua in dexteram transfertur. Ducenti ergo argentei, qui est duplicatus centenarius, significant eos qui doctrina et sancta operatione perfecti sunt, qui iuste et pie uiuendo semetipsos custodiunt, et etiam predicando alios conuertunt. His ergo talibus ducenti argentei sunt pacifici, quia duplicata in celis eis manet remuneratio. De qualibus per Danielem dicitur: »Et qui ad iustitiam  erudiunt multos, fulgebunt quasi stelle in perpetuas eternitates.« Hos enim Apostolus dupliciter iubet honorari, dicens: »Presbyteri qui in nobis sunt, duplici honore digni habeantur, maxime qui presunt uobis, et laborant in uerbo.«

»Que habitas in hortis, amici auscultant, fac me audire uocem tuam.« uox dilecti sponsam alloquentis: O Ecclesia, que habitas in hortis, id est, que excolendis uirtutum germinibus insistis. Hortus etenim ipsa Ecclesia est, quam  crebro se promittit inuisere. Ecclesia ergo in hortis habitat, quia plantaria uirtutum assidue nutrit, nec transitorie modicum recessura, ibi tugurium ponit, sed fixa statione habitat. »Fac me, inquit, audire uocem tuam,« id est, predica quibus  uales Euangelium, precepta mee legis simul et promissum celestium premiorum annuntia. Hoc enim mihi iucundum et delectabile est, ut audiam uocem tuam, hoc est ut audiam te uerba salutis eterne annuntiantem. Sed »amici auscultant,« id est, angelici spiritus uocem tuam audire delectant, quos tibi amicos feci effusione sanguinis mei, quosque adiutores et protectores contra malignos spiritus institui. Siue amici, id est, iustorum spiritus auscultant, quos de tuo cetu ad me in celestia assumpsi. Ipsi enim de tua predicatione et fratrum salute congaudent. Respondet confestim ipsa sponsa dilecto suo:

»Fuge, dilecte mi, et assimilare capree hinnu loque ceruorum super montes aromatum.« Mira  responsio. Inuitatur ad predicandum, et ut sponsus  audiat uocem eius, illa uero hortatur sponsum suum ut fugiat. Sed magna est mysterii consequentia. Nam quia superius predicta fuerat Christi natiuitas, cum dixit: »Quis det te fratrem meum sugentem ubera.« Predicta enim fuerat eius passio, ubi dictum est: »Sub arbore malo suscitaui te,« nunc consequenter hortatur sponsum ut fugiat, hoc est uelocissime per ascensionem ad Patrem redeat. Et est sensus: Iubes me predicare? uis uocem meam audire? fuge, dilecte mi, id est, impleto incarnationis tue et passionis mysterio, reuertere ad celum, ut non iam te sicut hominem, sed sicut Deum super omnia cogitare incipiam. Tunc enim audies uocem meam, quia tunc te liberius omni mundo predicabo. Et hoc est quod Dominus in Euangelio dicit:  »Ego ueritatem dico uobis, expedit uobis ut ego uadam.« Expediebat enim apostolis et omni Ecclesie ut Christus rediret, et presentiam corporalem absentaret, quia dum in corpore presens erat, non poterant eum spiritu aliter amare, non poterant eum quem hominem cernebant, ut Deum inuisibilem et ubique presentem cogitare. At postquam ipse celos ascendit, cepit eum Ecclesia spiritualiter diligere, et sic iam Deum cogitare et predicare. Et hoc est quod Apostolus dicit: »Et si noueramus Christum secundum carnem, sed nunc iam non nouimus.« Ergo, dilecte mi, si uis ita me te predicare, fuge  ad celestia, et qui fuisti comprehensibilis per humanitatem, efficere incomprehensibilis per diuinitatem, uerumtamen ne me  in presenti sine tua uisitatione deseras, sed dignare me crebra tua uisitatione requirere, mihique te sepius uidendum prebere. Et hoc est quod dicit: »Similis esto capree hinnuloque ceruorum super montes aromatum.« Sicut  capree et hinnuli ceruorum indomita animalia humanum consortium refugiunt, et tamen crebrius in montibus uidentur, sic et tu post tuam ascensionem, licet inuisibilis, dignare mihi tamen sepius dono tue gratie apparere, et hoc super montes aromatum. Montes aromatum sancti Dei sunt, excellentia sancte conuersationis celo proximi, et odore ac fama uirtutum longe lateque fragrantes. Hinc Apostolus de se suique similibus dicit: »Nostra conuersatio in celis est.« Et alibi: »Christi bonus odor sumus in  omni loco.«



HAYMONIS HALBERSTATENSIS EPISCOPI IN DIuI PAULI EPISTOLAS EXPOSITIO






OTTOMARUS LUSCINIUS IURIS PONTIFICII DOCTOR SIXTO HERMANNI, parocho Diui Thome Argentinensis, S. D.

Si uotis proficeremus, atque eo potissimum quisque promoueretur quo maxime uellet, num aliud in desiderio mortalium uideris ceteris anteferri, Sixte, litteris et integritate spectabilis, quam quod tu ueluti unicum scopen plebi Christiane etiam atque etiam proponis, repetis, inculcas; nempe bonorum omnium affluentiam, et absolutam quamdam felicitatem? Id est sane quod iamdudum indagarunt philosophorum diuerse familie, quanquam paulo remissius, id est quod nemo omnium non maximopere concupiscat, nemo non optet esse quam presentissimum. Sed longe secus euenit atque cogitamus futurum, ardua ducit ad hoc ipsum uia quod est summum, nulli sponte ac preter merita offertur quando sudorem etiam uirtuti, cum et ethnicus quispiam attingere potest, Deus proposuerit. Ad summum igitur istuc conscendere haudquaquam possimus nisi eum tollem qui summus est teneamus. Ipse est qui uiam sese ad summa enitentibus adfuturum palam pollicetur, ut sciremus qua foret eundum. Ipse est qui ueritatem  se esse monstrauit, ne errore quopiam per ambages a recta deflecteremus. Ipse est postremo qui uitam sese obtulit ne ambigeremus quo esset contendendum. Sponsorem igitur ueracem atque adeo ipsam ueritatem sectemur oportet, cui uel soli coniuncta sunt omnia. Atqui in primis hesito num alibi magis spiret uiua et longe simillima huius beatitatis imago quam in arcanis litteris, que Spiritu Dei concepte sunt et uerissime animantur, in quibus perpetuo nos sermone alloquitur, docet et solatur Deus. Nam nisi me fallat opinio, iamdudum Aristotelicis conclamatum est etiam decretis, Talem esse quemquam qualem sua ipsius dicta factaque indicarent. Atque id quidem nisi libris e sacris discere nobis liceret quid gessisset aut que dogmata posteris sanxisset Seruator noster Christus, felicitatis summe preco, imo uero ipsa perfecta felicitas, dispeream, si non iamdudum in erroris chaos prolapsi fuissemus. Quanquam ne sic quidem omnino absit labendi periculum,  ubi uideas uulgus hominum, tum eorum qui sunt  omnis litterature expertes, tum uero horum etiam qui titulis inanibus doctoris gloriantur, dictu mirum quantam zizanie uim in sementem Christi conspergere. Fallor si non mille superstitiones, mille prestigias et totidem anilium fabularum deliramenta inuenias, que sensim in Christianam religionem irrepserint, non tam aliam ob causam quam quia diuinas illas litteras uel prorsus non attingimus, uel forte frigidius aut minori sedulitate, feruore, ac cura quam par erat. Scatent nostro euo passim inexhausta quadam colluuie questionum omnia, factiones sophisticarum argutiarum tam immenso tanquam uario examine eruperunt, ut summo etiam ingenio preditis satis factum uideatur si post innumeros exantlatos labores uel sero tandem Thomiste nomen, Scotiste aut Occaniste sibi liceat uindicare. Atque interea quis est qui in lege Domini dies meditetur noctesque? Cum ne aliud quidem dici possit ad beatitudinem assequendam compendiosius et ad ueram sapientiam indagandam expeditius perducere. Iure  igitur optimo, nisi malis nostris uelimus longius delectari, cogimur, Sixte amicissime, iam tandem resipiscere, et contemptis parum sinceris riuulis, imo omni prorsus ex parte turbidis, ad fontanam puritatem, quo propius fieri poterit, accedere; ad ueteres, inquam, illos graues ac solidos scriptores qui profunda eterne sapientie sensa ex Scripture arcane penetralibus, patente meatu nobis eruerunt; atque utinam pari studio tenerentur omnes, uideres enim Christo non tam nomine nobiscum quam uotis, uerbo et opere conuenire. Habent enim hoc quodammodo sibi coniunctum feculente discipline, ut contagione sua non parum efficiant moribus. Ceterum, dum omnes eiusce farine, ut dicitur, doctores excutimus, commodum nobis Haymonem tua opera suppeditasti, qui Pauli apostoli uerba, seu malis, cum diuo Hieronymo, tonitrua dicere, ea diligentia metitur, ea trutina expendit, ea facilitate aperit, ut si etiam nonnichil ei defuisse uideatur , sedulitatem  tamen et summam diligentiam defuisse homini haudquaquam dicere queas. Eat igitur tuis auspiciis in lucem Haymo noster, et cum plerisque aliis prisci eui doctoribus hoc seculo renascatur. Facessant sophistice spine etiamnum acute, delitescant penes suos assertores uerborum nunquam finienda certamina, quando omnis contentio quo a caritate longius abest, a Christo nimirum aberit quam longissime. Refloreant prisca simul cum moribus studia, profani esto quidquid pios ac sanctos reddere  non potest suos professores. Nos celestem hanc alimoniam uegetandis animis accommodatam crebro degustabimus, ac ueluti munda animalia ruminabimus, ut Deo auctore ex conuersatione nostra ueros nos estimet theologos quisquis nobis conuixerit, et istis qui sola umbra gloriantur suos inanes titulos ceu personatis traegdiarum regibus relinquemus. uale, optime Sixte, et Ottomarum tuum  dilige. Argentorati. Kalendarum Decembris, anno reddite salutis 1518.





SIXTUS HERMANNI ARTIUM MAGISTER Consultissimo OTTOMARO LUSCINIO iuris pontificii doctori, S. D.

 Quas ad me super Haymonis Paulinarum epistolarum fidelissimi expositoris preconio, eximie doctor, dedisti litteras non citra maximum animi mei recreamen diligentius pellegi, quod cum docte, cum erudite, penates Christiane theologie subire petentibus semitam et quidem compendiosam proposueris haud temere notando quos antiquioribus Ecclesie doctoribus posthabitis, cauillatorie questiones plus equo delectant, quibus ad decrepitam ferme etatulam Stentorea  uoce inter se digladiantur. Non inficior scholasticam illam theologiam pro ingeniorum exercitio litterariis archigymnasiis necessariam; uerum omnem uite cursum, classicis et auitis sacrarum litterarum scriptoribus spretis, eidem contentioni dedicasse ueluti ridiculum cuique nasum habenti damnandum censeo. In omni, ut nosti, actione cum excessus tum defectus fugiendi sunt; quocirca  recentiores theosophos questionibus insudantes omnino eliminandos, ac de ponte quasi deiiciendos, arbitror minime, uerum omnes ingenii neruos uetustioribus preteritis doctoribus illuc dumtaxat extendissime, ipsa stoliditate stultius quis non iudicabit? Quocirca in hoc theologico studio ut nequid nimis item, et nequid minus agatur prospiciendum. Prodeat igitur Haymo noster in lucem, auspicatissima alite tuo epistolio adornatus, quem te patrono ab omni liuoris mordacitate tutum iri dubitamus nequaquam. Perge preterea, excellentissime uir, musis tuis humanioribus, politiori quoque litteratura, probos ac doctos uiros immortales reddere, meque amicorum tuorum rationario trabali, ut dicitur, clauo infigere, quem uotis tuis uicissim semper offendes paratissimum. uale. Argentorati, idibus Martiis, anno Domini 1519.





[IN DIuI PAULI EPISTOLAS EXPOSITIO.*]



IN EPISTOLAM AD ROMANOS.



ARGUMENTUM.


A Corintho ciuitate metropoli Achaie regionis scripsit apostolus Paulus Romanis hanc Epistolam, quos non ipse, non Petrus, non quilibet apostolorum duodecim primum instruxit, sed quidam Iudeorum credentium, qui ab Hierosolymis Romam uenientes, ubi princeps orbis residebat, cui erant ipsi subiecti, fidem quam apud Hierosolymam didicerant Romanis euangelizauerunt. Causa autem scribendi hanc Epistolam, hec probatur exstitisse: orta est autem contentio inter Iudeos credentes et gentiles etiam ad fidem concurrentes: Iudei siquidem credentes, propter sanctos patres a quibus originem ducebant, et propter legem quam soli inter ceteras gentes acceperant, despiciebant gentiles uenientes ad fidem,  ut pote idololatrie superstitioni hactenus deditos, dicentes propter obseruationem legis cui seruierant, meruisse gratiam Christi fidemque Euangelii. Econtra  gentiles preferebant se nichilominus Iudeis, improperantes eis mortem Filii Dei, simulque protestabantur se idolis obsequium uenerationis minime exhibuisse si legis precepta aut prophetarum oracula habuissent. Omnibus his igitur prebuit se Paulus apostolus medium, omnes illorum contentiones destruens, que in prologo huius Epistole narrantur: et quasi bonus concionator extenta manu illos alloquens, omnes ad unam concordiam adduxit, ostendens nullum eorum suis meritis esse saluatum, sed per gratiam Iesu Christi, quia omnes Iudei et gentiles sub peccato tenebantur.



PROLOGUS.

Epistola, Greco uocabulo, Latine dicitur supermissa  uel addita, sicut epigramma, id est superscriptio, et epitaphium super sepulcrum. Epi quidem sonat, super, stola uero, missa. Epistole autem iste  idcirco dicuntur supermisse uel addite, eo quod super uetus Testamentum et gratiam Euangelii, ubi perfecta salus consistit, ab apostolo sint misse credentibus, ad resecanda presentia atque orientia uitia: et ut si quis transgressus fuerit Euangelium, hic inueniat medicinam salutis: quatenus uindictam Euangelii possit effugere, redditur illi per dignam penitentiam. Sunt supermisse non dignitatis causa quod superexcellant, sed ad completionem illorum postea scripte. Epistola autem ista non illum ordinem tenet in corpore Epistolarum quo scripta est, sed causa dignitatis Romanorum, qui tunc temporis uniuersis gentibus imperabant, primatum obtinuit. Hoc autem factum est non ab Apostolo, sed potius ab illo qui omnes eius Epistolas sub uno cor ore  curauit colligere. Notandum autem quod sicut Moyses legislator Isrelitico populo a Pharaone liberato decem precepta legis tradidit , ita apostolus Paulus credentibus in Christum, et a Pharaone spiritali erutis, decem Epistolas scripsit. Nam quatuor reliquas ad discipulos misit, duas uidelicet Timotheo, unam Tito, unam Philemoni. Pauli. Paulus, ut Hieronymus dicit, a primo spolio quod sancte Ecclesie contulit, a Paulo uidelicet Sergio proconsule, quem apud Cyprum conuertit , hoc nomen sibi imposuit; ut sicut Parthicus, qui Parthos superauit, et Germanicus, qui Germaniam uicit, quilibet dux Romanorum dictus est, sic ab eo principe quem prius superauit sit appellatus Paulus. Beatus uero Augustinus dicit modicum  interpretari Paulum, id est humilem. Unde ipse dicit: Ego sum minimus omnium apostolorum . Dicitur et apotyspaulys [ ] secundum quosdam, id est a cessatione persecutionis: uel certe, ut quidam dicunt, binomius fuisse intelligitur, ut plurimi inueniuntur duobus nominibus uocati, sicut Ozias qui et Azarias in ueteri Testamento; in Nouo uero Mattheus, qui et Leui. Unde in Actibus apostolorum legitur: Saulus, qui et Paulus inualescebat et confundebat Iudeos. uel etiam more sanctorum, communicationem meruit nominis, ut Abraham et Iacob, et Simon qui et Petrus uocatus est a Domino, ut qui persecutor uocatus est Saulus, id est infernalis, post predicator effectus diceretur Paulus, id est humilis Christi  discipulus Apostoli. Apostolus Grece, Latine dicitur missus. Et iste audiuit a Domino: Longe mittam te ad gentes . Apostolorum autem genera sunt quatuor. Primum est quod nec ab hominibus fit nec per hominem, sed a Deo tantummodo, de quorum numero fuerunt Moyses, Isaias aliique quamplurimi prophetarum, duodecim quoque apostoli, qui quamuis ab homine Christo essent missi, tamen ipse homo erat et uerus Deus Moysi ergo dictum est: Mittam te ad Pharaonem . Isaie quoque: Quem mittam? et quis ibit nobis? Et ille: Ecce ego, mitte me, et Dominus: uade ad populum istum . Secundum quidem quod a Deo est, sed per hominem: de quorum numero exstitit Iosue,  qui, Deo precipiente atque uolente, per Moysen missus est, aliique quamplurimi, qui electione populi pro uite meritis Deo uolente electi sunt. uoluntas enim populi plerumque uoluntas Dei est. Tertium, quod ab homine est tantummodo, et non a Deo, cum fauore hominum aliquis eligitur, non pro bona conuersatione, neque causa religionis, sed nobilitatis parentele: seu cum quis pretio subrogatur in sacerdotii dignitatem: de quorum numero dicit uni beatus Ambrosius episcopus: Nisi centum solidos dedisses, hodie episcopus non esses. De istorum etiam numero erant illi de quibus dicitur in libro Regum , qui temporibus Ieroboam implebant manus suas et fiebant sacerdotes idolorum. De istis ergo talibus dicit Dominus per  prophetam: Ipsi regnauerunt, sed non ex me: principes exstiterunt, et non cognoui . Quartum quoque genus est apostolorum, quod neque a Deo, neque per hominem sit, sed a semetipso tantum constat, ut sunt pseudoprophete et pseudoapostoli, dicentes: Hec dicit Dominus, cum Dominus non miserit eos. Sciendum est autem inter hos omnes, quosdam tante dignitatis esse, ut et apostolus et prophetie sublimentur honore, ut fuit Moyses, Isaias, Ioannes quoque Baptista, de quo dicitur: Ecce ego mitto angelum meum ante faciem tuam, qui preparabit uiam tuam ante te , ex quibus fuerunt et apostoli, qui premia electorum et tormenta reproborum suis auditoribus predixerunt, quodam honore prophetie insigniti. Ad Romanos. Romanos  appellat hic Apostolus, qui ex Iudeis gentibus credentes in partibus Italie habitabant. Interpretantur autem Romani sublimes siue tonantes, quia illo tempore quo Apostolus hanc Epistolam eis misit, cunctis gentibus principabantur. Ideoque sublimiores erant omnibus populis, et intonabant precepta publica et priuata, eorumque fama in omnium hominum resonabat ore.



CAPUT PRIMUM.

Paulus seruus Iesu Christi. De nomine Apostoli iam superius dictum est: sed querendum est cum Dominus dicat: Iam non dicam uos seruos, sed amicos meos , quare Apostolus se seruum appellet. Ad quod dicendum duo genera esse seruitutis:  unum uidelicet timoris, alterum amoris. Est quidem seruitus timoris, qua timet seruus dominum suum, timens ab eo flagellari si per omnia eius uoluntati non obedierit. Et est seruitus amoris filiationisque, qua seruit bonus filius patri, timens eius offensam, quo scilicet genere seruitutis uocat se Apostolus seruum Iesu Christi. De qua et ipse Dominus ait: Cum feceritis omnia que precepta sunt uobis, dicite, Serui inutiles sumus . Hoc est non seruus timoris et pene, sed seruus amoris et filiationis, quo, ad instar filii, non uult offendere Christum Iesu. Hoc nomen est ab angelo humanitati impositum, dicente ad Mariam: uocabis nomen eius Iesum . iehsu enim Latino  eloquio saluator uel salutaris interpretatur. Cuius nominis etymologiam exponens angelus, dixit: Ipse enim saluum faciet populum suum a peccatis eorum. Si uero nomen diuinitatis illius requiris, uerbum Patris uocatur. Christus, Grece, Latine dicitur unctus, Hebraice messias: siquidem unctus est ipse non oleo uisibili, sed oleo inuisibili, plenitudine uidelicet Spiritus sancti. De qua unctione dicit Psalmista: Unxit te Deus, Deus tuus oleo letitie . Aliis fuit olim adiectiuum hoc nomen, sacerdotibus uidelicet, regibus et prophetis, sed Iesu factum est proprium: uocatus apostolus. Est uocatio generalis, de qua dicitur: Multi sunt uocati, pauci uero electi . Et est specialis, de qua idem ait Apostolus quodam loco: Quos uocauit, hos et iustificauit  , secundum quam uocatus est Paulus apostolus, id est missus. Notandum autem idcirco nomen apostolatus ab Apostolo in omnibus esse positum Epistolis, ut maioris honoris et dignitatis essent eius Epistole apud auditores. Segregatus, id est electus ad Euangelium predicandum. uel Segregatus, id est a grege separatus, a ceteris uidelicet discipulis, non mente sed corpore, quia cor unum et animam unam habebat cum ceteris. Segregatus est corpore ab aliis, Spiritu sancto precipiente: Segregate mihi Barnabam et Paulum , et destinatus est gentibus totius orbis predicator. uerbi gratia: Sicut homo extendit brachium ad operandum, et tamen non idcirco preciditur a reliquo corpore, ita Paulus apostolus destinatus est quidem  gentibus ad predicandum, sed tamen non ideo separatus est a ceteris apostolis mente et desiderio. Et cum reliqui apostoli singulis in locis predicassent, et singula regna tenuissent, uerbi gratia: Andreas Achaiam, Thomas Indiam, Mattheus Aethiopiam, ille omnibus gentibus et omnibus regnis predicator exstitit; unde ipse dicit: Qui operatus est Petro in apostolatum circumcisionis, operatus est et mihi inter gentes . Quod tale est ac si aliis uerbis diceret: Qui Petrum constituit magistrum Iudeorum, me quoque magistrum uoluit preficere omnibus gentibus. In Euangelium Dei. Marcus dicit, Initium Euangelii Iesu Christi, iste econtra Euangelium Dei Patris esse affirmat. Quare fit ista diuersitas? Quia, ut Filius ait, omnia Patris sua sunt,  et sua Patris; ideoque unum Euangelium communiter possident, id est bonum nuntium. Nam sicut una substantia est Patris et Filii, una potestas, una deitas, ita unum Euangelium est Patris et Filii. Quid ergo est Euangelium? Bonum nuntium, ut diximus. Et quod est melius nuntium quam omnipotentem Deum Trinitatem habere in personis, unitatem in substantia; Patrem ingenitum, Filium unigenitum, Spiritum sanctum procedentem ab utroque, annuntiare natiuitatem quoque Christi secundum diuinitatem ante secula, secundum humanitatem in fine temporum, miracula illius, passionem, resurrectionem, ascensionem ad celos, aduentum illius ad iudicium, resurrectionem generalem, gloriam  electorum, damnationem reproborum. Ad ista omnia predicanda segregatus est Apostolus. Sequitur:

Quod ante promiserat per prophetas suos. Sicut promisit Deus Pater per prophetas Filium suum ad salutem humani generis in mundum esse uenturum, sic promisit et sanctum Euangelium. Notandum quod quia cum dixisset per prophetas, statim subintulit suos; prophete enim nomen commune est, et accipitur aliquando pro bono, aliquando pro malo. Nam sicut fuerunt in ueteri Testamento prophete boni, qui Spiritu sancto afflati multa mysteria sibi diuinitus ostensa predixerunt, ita fuerunt et falsi dicentes: Hec dicit Dominus, cum Dominus non miserit eos. Unde et per Isaiam dicitur: Et propheta loquens mendacium ipse est cauda . Non ergo per istorum  ora promisit Euangelium, sed potius per illorum quos ipse in ueritate misit. Unde per Ieremiam dicit: Disponam, inquiens, domui Isrel et domui Iuda Testamentum Nouum , id est Euangelium. Et iterum: Feriam, inquit, uobiscum pactum sempiternum . Psalmista quoque, qui legem Mosaicam habebat, exorabat dicens: Legem Euangelii constitue mihi . In Scripturis sanctis de Filio suo. Sunt scripture non sancte, ut sunt dicta philosophorum, Platonis seu Aristotelis, carmina petarum, Homeri seu uirgilii, aliorumque petarum gentilium. Scripture uero sancte appellantur lex et prophete atque psalmi, quia sanctificant obseruationes suas, prohibendo uitia et commendando uirtutes. Que Scripture sancte uel Euangelium de  Filio Patris, id est de Christo sunt, quia illum annuntiant. Multi quidem sunt filii Dei secundum adoptionem, de quibus Ioannes dicit: Quia quotquot receperunt eum, dedit eis potestatem filios Dei fieri , sed unus est proprius naturalisque Dominus iehsu Christus; de quo ipse Pater: Hic est, inquit, Filius meus carissimus . Et de quo Apostolus: qui factus est ei, inquit, id est a Deo Patre Filius, ex semine Dauid secundum carnem. Dominus iehsu ex duabus substantiis, diuina scilicet et humana, id est in unitate persone subsistens, uerus Deus est et uerus homo; secundum quod Deus est, non est factus, sed genitus, quia non est creatura; secundum autem carnem, factus ex semine Dauid, qui fuit de tribu Iuda. De cuius progenie  descendit beatissima uirgo Maria, ex cuius semine formata est caro Dominica, opere Spiritus sancti in utero uirginali. Unde satis conuenienter dicit Apostolus, quia factus est Deo Patri ex semine Dauid secundum carnem, qui erat Dominus et creator Dauid secundum diuinitatem.

Qui predestinatus est, id est preordinatus et prefinitus, Filius Dei in uirtute; subauditur diuinitatis et in potentia uerbi, a quo assumptus est ipse homo in unitate persone. Origines dicit: Qui destinatus est Filius Dei, dicens destinari illum posse qui est, predestinari qui non est. At uero secundum beatum Augustinum melius est dicendum: Qui predestinatus est Filius Dei, quia non de uerbo loquitur hic  Apostolus, sed de homine, qui non erat antequam factus esset. Humanitas enim que non erat antea, illa est predestinata et prefinita, siue preordinata, sine suis meritis, ut Filius Dei esset, assumpta a uerbo in uirtute diuinitatis, et in potentia uerbi et unita illi in unitate persone, secundum Spiritum sanctificationis. Spiritus sanctificationis appellatur hic Spiritus sanctus, quia sanctitatem prestat angelis et hominibus iustis qui etiam formauit, uiuificauit et sanctificauit ipsum hominem in utero uirginali, ex semine uirginis sine semine uiri. Considerandum est autem quia non fuit ei Spiritus sanctus pro semine, nec dicimus illum patrem esse humanitatis, ne dicantur esse duo patres, quod omnino nefas est dicere: non enim omne quod nascitur ex nobis  utique filius noster est. uerbi gratia: capillus nascitur de capite, et tamen non ideo filius capitis recte dicitur. Pediculi ex nobis quoque nascuntur, et tamen filii nostri nequaquam dicuntur. Ita ergo et ille homo assumptus a uerbo, de Spiritu sancto conceptus, id est opere Spiritus sancti formatus est, sed tamen non est filius Spiritus sancti. Iungatur ergo ita beato Augustino docente. Qui predestinatus est Filius Dei in uirtute diuinitatis et potentia uerbi, ex resurrectione mortuorum, primus resurgere et primus celos penetrare. Destructo enim mortis imperio, ipse primus omnium mortuorum electorum resurrexit, iuxta quod Ioannes de illo dicit: Qui est primogenitus mortuorum, et princeps regum terre, et primitie dormientium Christus ; et sicut  primus resurrexit, ita et primus celos penetrauit, dans fidelibus suis post se aditum ingrediendi. Aliter, secundum beatum Ambrosium, merito dicit illum predestinatum esse Filium Dei ex resurrectione, siue post resurrectionem, quia tunc patuit uerus Filius Dei esse, quando in morte illius multa miracula accidentia compulerunt dicere: uere Filius Dei erat iste . Siquidem antequam suspenderetur in ligno pro salute generis humani et moreretur, multaque miracula fierent in passione illius, que Euangelium narrat, a paucis cognoscebatur Filius Dei esse, intantum ut apostoli quoque, dum comprehenderetur, relicto eo, fugerent. Sed postquam sol obscuratus est in morte eius, terra tremuit, monumenta aperta sunt, uelum quoque,  templi scissum est, et resurrexit, cognitus est esse uerus Filius Dei, siue etiam quando post resurrectionem ascensionemque suam misit apostolis Spiritum sanctum, quo inflammati ceperunt loqui omnium gentium linguis magnalia Dei, tunc potius cognitus est esse uerus Filius Dei, ab his uidelicet de quibus Lucas dicit quod una die crediderunt tria millia, altera die quinque millia . Digna autem consideratione animaduertendum est, quia non dixit Apostolus absolute: Qui predestinatus est Filius Dei in uirtute ex resurrectione mortuorum, sed adhuc addidit aliquid, dicens, ex resurrectione mortuorum Iesu Christi, hoc est tantummodo electorum ad se pertinentium; simulque nobis demonstratur  quia sicut suam resurrectionem procurauit, ita quoque multorum mortuorum corpora et animas pariter resuscitauit secum, tam illorum de quibus dicitur: Multa corpora sanctorum qui dormierant surrexerunt , quam etiam omnium electorum. Ex quorum ergo resurrectione mortuorum apparuit Christus uerus Filius Dei esse, Iesu Christi, id est illorum qui ad se pertinebant, quos ipse resuscitat ad uitam et de quibus idem Apostolus dicit, ut sit ipse primogenitus in multis fratribus . Nam de resurrectione reproborum nichil hic dicitur. Potest et ita coniungi: Paulus seruus uocatus apostolus ex resurrectione mortuorum Iesu Christi. Omnes quidem apostoli ante Domini passionem sunt uocati ab ipso: Paulus uero post resurrectionem  eius.

Per quem accepimus gratiam et apostolatum ad obediendum fidei in omnibus gentibus pro nomine eius. Gratia dicitur gratis data. Et gratiam hic debemus intelligere fidem et remissionem peccatorum uel patientiam omnium laborum, pro qua remunerabimur in futurum, que omnia nullis precedentibus meritis gratis data sunt cunctis fidelibus, sicut iisdem egreglus predicator dicit: Gratia salui facti estis . Apostolatus uero nomine debemus intelligere legationem predicationis, quam ipsi soli apostoli eorumque sequaces acceperunt qui similiter post illos officium predicationis tenuerunt. Et ne quis putaret quod in una gente tantummodo Isrelitica accepissent legationem predicationis, dicit in  omnibus gentibus ad obediendum fidei, accepisse illos apostolatum, id est ut omnes gentes obediant fidei Euangelice et Christi, quod unum est. Fides autem dicitur eo quod fiat quod promittitur. Constat autem inter Deum et homines. uerbi gratia: Tempore baptismatis profitemur nos credere in Deum Patrem, et Dominum Iesum Christum, et in Spiritum sanctum, abrenuntiare quoque diabolo et omnibus pompis eius, omnibusque operibus eius. Si ergo hoc obseruamus, fidei obedimus: sin autem, infidelitatis redarguimur. Fides igitur est, ut diximus, confessio sancte Trinitatis et solidum fundamentum religionis, qua ueraciter credimus id quod nequaquam uidere ualemus. Si autem quod credimus iam uidemus, fides iam non est habenda, sed  cognitio. Notandumque, quia pro nomine Christi, id est uice nominis eius dicit se accepisse apostolatum. Sic enim ait eis Dominus: Sicut misit me Pater, et ego mitto uos , id est sicut misit me Pater in nomine suo, ita et ego uos uice nominis mei mitto ad predicationem. Unde et iisdem Apostolus alias dicit, pro Christo, id est uice Christi legatione fungimur. Itemque, Obsecramur pro Christo, reconciliamini Deo .

In quibus, subaudis gentibus estis et uos, Rome habitantes Iudei et gentiles, uocati Iesu Christi, id est ab illo uocati estis per nos ut in eum credatis, uel etiam in hoc uocati estis illius, quia ab illo nomen Christianitatis promeruistis.

 Omnibus qui Rome, dilectis Dei uocatis sanctis. Dilectis Dei dicit, id est electis ad fidem et gratiam. Quod autem dicit uocatis sanctis, sic uidentur hec uerba sonare, quod iam sancti essent quando uocati sunt, sed non conuenit. Qui enim erant peccatores et iustissimi, uocati sunt sancti, id est ad hoc electi et uocati sunt, ut essent sanctificati per baptismum. Tale est et illud, quod in cantico Zacarie patris Ioannis Baptiste. uisitauit, inquit, et fecit redemptionem plebis sue . Non enim inuenit illam esse plebem suam, sed uisitando et redimendo suam fecit esse. Notandum autem quia initium huius Epistole longo circuitu distenditur, ac per hoc eius distinctio solerter est consideranda: simulque considerandum salutationes Epistolarum sub  tertiis personis consistere. Legatur ergo per commata ac sub distinctionibus: Paulus seruus Christi Iesu, etc., usque, In quibus estis et uos uocati Iesu Christi, ibique ponatur media distinctio, deinde inferatur, Omnibus qui sunt Rome, uocatis sanctis, ibique fiat plena distinctio, et subaudiatur tertia persona, salutem optat. Nam quod sequitur, Gratia uobis, extra salutationem est, quia secunda persona est ad quam debet post salutationem primam loqui. Gratia uobis et pax a Deo Patre nostro et Domino Iesu Christo, subaudis sit. Gratia uobis, id est fides et salus qua remittuntur peccata tempore baptismatis, et pax qua reconciliamur Deo Patri per sanguinem Filii sui. Quidam ita uolunt intelligere distincte, ut dicatur gratia uobis a Deo Patre, qui gratis misit  Filium, et pax a Domino Iesu Christo, cuius passione reconciliamur tam Deo quam angelis; sed melius utrumque a Deo Patre datum intelligitur, utrumque a Filio, quia gratia et pax a Patre et Filio equaliter confertur. Spiritus sancti uero personam idcirco reticuit, quia in donis suis eum comprehendit, id est in gratia et pace. Ait enim ueritas Samaritane mulieri: Si scires donum Dei , id est Spiritum sanctum. Quia enim per eum diuinitus honorantur electi, ideo, ut diximus, in donis intelligitur. Gratia enim, id est remissio peccatorum, quam percipiunt credentes in lauacro baptismatis, et pax per quam reconciliationem merentur, equaliter a tota Trinitate prestantur.

Primum quidem gratias ago Deo meo pro omnibus  uobis. Huc usque salutatio: post salutationem uero sequitur statim textus Epistole. Beatus Apostolus in exordio sue Epistole a gratiarum exorsus est actione, adimpleor utique mandatis suis quod dixit alibi: In omnibus gratias agite . Gratias, inquit, ago, id est laudes refero Deo meo pro uobis. Bene autem addit meo, quia cum omnium rerum unus sit Deus per naturam, eo quod sit creator omnium, illis proprie tamen per gratiam Deus dicitur esse, quod merito fidei et iustitie eius cultores esse probantur, sicut beato Paulo aliisque Christi fidelibus. Hinc dicitur: Ego sum Deus Abraham, Deus Isaac, et Deus Iacob , per gratiam et uite meritum. Quia fides uestra annuntiatur in uniuerso  mundo. A toto partem accipe: neque enim totus mundus illorum fidem annuntiabat, sed per plures mundi partes diuulgabatur nouam fidem Euangelii eos percepisse, ut pote qui tunc temporis pene omnibus gentibus dominabantur. Ab illis qui Romam ueniebant, indeque ad propria rependebant eorum fides multis annuntiabatur gentibus. Fides dicitur eo quod fiat, quod sicut promittitur, ita debeat impleri: sin autem non fuerit adimpleta, iam non est fides.

Testis enim mihi est Deus. uidetur contra Dominicum preceptum iurare apostolus quo dicitur: Nolite iurare omnino. Sed quia ueritatem iurare, necessitate compellente, non est peccare, ut ab Augusto dicitur. Coactus Apostolus ut crederetur ei ab auditoribus, dum iurat non peccat. Tutius tamen est non  iurare, quia qui nunquam iurat, nunquam periurium perpetrat. Cui seruio in spiritu meo. Non ait adoro, sed seruio. Sunt quidam qui corpore et uoce Deum aut homines ficte adorant, sed non spiritu, id est mentis affectu. Plus est ergo dicere, cui seruio in spiritu quam adoro: quia hic intelligitur seruitium amoris et integre dilectionis. In Euangelio Filii eius, id est predicatione Christi, Euangelium, ut diximus, bonum nuntium sonat. Dicit enim: Penitentiam agite, appropinquabit regnum celorum . Predicare quoque conceptionem et natiuitatem Christi et reliqua, dispensationis eius mysteria euangelizare est. Quod sine intermissione memoriam uestri facio, semper in orationibus meis. Sine intermissione dicit, quia omni die, omni nocte orationi incumbens,  eorum memoriam faciebat. Nam aliter hec uerba stare non ualent, quia comedebat, dormiebat. Homo siquidem mortalis erat adhuc Apostolus, ideoque mortalis indigebat operari, comedere atque dormire. His enim omnibus indiget homo mortali tegmine indutus. In hoc uero quia orationi instabat, in semetipso primum opere pretendebat, quod ipse alibi suis auditoribus exhortando preceperat: Sine intermissione, inquiens, orate. Obsecrans, si quomodo tandem aliquando prosperum iter habeam in uoluntate Dei ueniendi ad uos . Si quomodo, id est si aliquo modo, tandem, ad ultimum uel uix. Bene dicit obsecrans si aliquo modo prosperum iter habeam in uoluntate Dei ueniendi ad uos, quoniam sunt quidam qui Dei permissione, non uoluntate, prosperum iter  uidentur accipere ad malum, si quando homicidium aut aliquod festinent scelus perpetrare. Sed Apostolus omnia prospera que sine uoluntate Dei ueniunt nichili pendit, et pro nichilo deputat. Nam aliter prosperum iter se posse habere non putabat, nisi uoluntas Dei, que omnia nouit, et in omnibus nos preuenit bonis, precedit et fouet, illuc cum duceret, ubi fructum aliquem haberet.

Desidero enim uidere uos. Ideo dicit desiderare se uenire ad illos, ut illos ad amorem suum excitaret, ut et ipsi desiderarent illum. Desiderabat autem illos uidere, ut aliquid gratie predicationis et miraculorum illis largiretur, sicut sequentia manifestant. Desidero, inquit, uidere uos: ut aliquid gratie spiritalis  impartiar uobis ad confirmandos uos, ut confirmem fidem uestram doctrina et predicatione atque miraculorum uirtute, suppleamque meo aduentu si quid minus habetis in fide, uel etiam ut doceam uos perfectam caritatem habere, ne ab inuicem dissideatis et discordiam habeatis, sicut nunc audio.

Id est simul consolari in uobis per eam que inuicem est fidem uestram atque meam. Consolantur magistri de profectu discipulorum, quando scilicet stabilimentum fidei reperiunt in illis: econtra consolantur discipuli dum aduentu magistrorum cumulatur illis gratia Spiritus sancti, uel dum suam scientiam et fidem magistrorum scientie aut fidei concordare et comparticipare intelligunt.

 Nolo autem uos ignorare, fratres, quia sepe proposui uenire ad uos, id est et uolui et proposui, et prohibitus sum usque adhuc. Prohibitus est Paulus a Deo ne antea Romam ueniret quam gentibus circa Hierosolymam positis, sacrum administraret Euangelium. Deinde uero per Macedoniam Asiamque minorem predicando Illyricum ueniens, que est prima pars Europe, tandem iuxta animi sui uotum perueniret Romam. Cum ergo dixisset Apostolus sepe se destinasse uenire ad illos, poterat aliquis illorum ei obuiare interrogando ac dicere: O beate Apostole, cur disposuisti uenire ad nos peccatores? Ad hec ille, ut aliquem fructum habeam in uobis, sicut et in ceteris gentibus, id est ut mercedem eternam spiritalis gratie habeam in uobis de meo labore, sicut et  in ceteris gentibus.

Grecis ac barbaris, sapientibus et insipientibus debitor sum. Sapientes appellat Iudeos et Grecos, a quibus omnis sapientia diuina, et omnis philosophia mundana exordium sumpsit, insipientes uero et barbaros, alias gentes, sicut sunt Teutonici, Britones, aliique qui illorum comparatione indocti et quasi sine litteris erant. Nam sicut ab Hebreis acceperunt Latini omnem diuinam Scripturam, ita et a Grecis omnem philosophiam secularem. Et cum in sapientia florerent, se quidem sapientes, omnes uero reliquas gentes barbaras uocabant. Quorum superbiam confundit Apostolus, dum in sequentibus preponit eis Iudeos. Sed considerandum est quid acceperit Apostolus, ut horum debitor esset, id est sapientium et  insipientium. Nam ab ipsis non acceperat aliquid. Adeo hoc donum acceperat, ut omnium gentium linguis loqueretur, quibus eisdem gentibus fidem Christi, ut pote debitor, predicare debebat: uel certe in hoc erat debitor omnibus gentibus, quia, sicut beatus Augustinus ait in expositione Epistole ad Ephesios, pre omnibus apostolis sapientiam diuinam percepit. Et quare hoc, nisi ut omnibus principibus, omnibusque philosophis per sapientiam sibi datam resistere posset. Unde et Dominus ait de illo ad Ananiam: uas electionis mihi est ut portet nomen meum coram regibus et gentibus . Sapientibus debitor erat ut eis profunda et alta mysteria panderet, sicut ipse dixit alibi: Sapientiam loquimur inter perfectos  . Insipientibus debitor erat, ut se cundum capacitatem illorum eis uerbum mysteriorum committeret, quibus ipse dicebat: Non potui uobis loqui quasi spiritalibus, sed quasi carnalibus . Insipientibus uero debitor erat in hoc, ut illorum insipientiam patienter ferret.

Ita, quod in me promptum est, id est manifestum est, et uobis qui Rome estis, euangelizare. Ordo uerborum est, pariterque sensus. Quia sapientibus et insipientibus debitor sum, uobis quoque qui Rome estis: multo promptior est mea uoluntas ad euangelizandum: et sicut de fide omnium gentium, ita etiam de profectu uestre fidei opto magnus sublimisque fulgere.

 Non erubesco enim Euangelium, subaudis predicare. Quidam credebant in Filium Dei et uerecundabantur predicare quod natus esset ex femina, quod crucifixus, quasi nolentes iniuriam facere Dei Filio, sed hoc non erubescebat Paulus qui dicebat: Non erubesco Euangelium predicare, ac si diceret aliis uerbis: Non erubesco Filium Dei predicare in fine temporum natum, quem scio ante secula equalem Patri genitum. Non erubesco mortuum predicare, quem scio superata morte tertia surrexisse die, deinde celos penetrasse. Et quasi aliquis diceret, quare non erubescis Euangelium? ait: uirtus enim Dei est. Euangelium in salutem omni credenti, Iudeo primum et Greco. uirtus enim Dei est, Euangelium in salutem omni homini credenti, quia per illam  fidem et operationem quam Euangelium annuntiat. decreuit saluare genus humanum. Preferuntur modo Iudei Grecis, uel quia ante illos leges diuinas humanasque habuere: uel quia enutriti in lege, cito per cognitionem legis peruenerunt ante illos ad fidem Euangelii, uidelicet quando post ascensionem Dominicam predicantibus apostolis crediderunt ex eis una die tria millia, altera quinque millia et deinceps multa millia. Siue etiam in hoc prefert Iudeos Grecis, quia ipsi apostoli a quibus Greci doctrinam fidemque Euangelii quasi a magistris percipiebant natura Iudei erant. Notandum autem nomine Iudei, omnes Iudeos credentes debere intelligi, et nomine Greci, omnes gentiles debere comprehendi.

Iustitia enim Dei in eo, id est Euangelio, reuelatur  ex fide in fidem. Iustitia Dei, id est iustificatio qua iustificat in se credentes, in Euangelio manifestatur dum dicitur. Qui crediderit et baptizatus fuerit, saluus, id est iustus, erit . Hec est iustitia, qua omnes credentes dono Patris et Filii ac Spiritus sancti iustificantur. Que idcirco iustitia Dei dicitur, quia eam impartiendo fidelibus, iustos eos reddit, et hoc ex fide, subaudis legis, in fidem sancti Euangelii, si ad Iudeos referas. Quia enim in lege unius Dei notitiam et fidem habuerunt, sicut dicitur in Exodo, quod crediderunt Domino et Moysi seruo eius , facilius ex fide et cognitione unius Dei ad Euangelium transeuntes, fidem sancte Trinitatis perceperunt. Communiter omnes credentes a fide uerborum  transient quandoque ad fidem rerum, quia iuxta quod promittit Euangelium fideliter exhibetur spei premiorum, quando quod modo tenemus in fide et in spe, tunc possidebimus in re, iuxta quod beatus Ioannes dicit: Charissimi Filii Dei sumus in spe, et nondum apparuit quod erimus in re. Scimus autem quoniam cum apparuerit, similes ei erimus, quoniam uidebimus eum sicuti est . Sicut scriptum est: Iustus autem ex fide uiuit. Ad hoc exemplum in oraculo Habacuc prophete continetur. Ex fide igitur que concipitur corde et profertur ore, et bonis operibus exornatur, uiuit iustus uita eterna. Fides autem sine operibus mortua est .

Reuelatur enim ira Dei de celo super omnem impietatem et iniustitiam hominum. Ira Dei appellatur  isto in loco ultio diei iudicii, et uindicta diuina, quam omnibus reprobis inferet Dominus in die illa dicens illis: Ite in ignem eternum . Que uindicta diuina de celo manifestabitur, quia inde ueniet Dominus ad iudicium, sicut ipse per seipsum dicit: Filius hominis ueniet ut reddat unicuique secundum opera sua , uel certe uindicta diuina de celo manifestatur, hoc est de Ecclesia per tubam Euangelii: quia ea que de die iudicii et Domini aduentu diximus, ibi continentur. Celi enim nomine Ecclesia censetur. Sicut ipsa ueritas dicit: Simile est regnum celorum decem uirginibus . In Apocalypsi quoque Ioannis multis in locis celi nomine designatur. Potest et absolute intelligi, quod dicitur de celo manifestari diuinam uindictam, hoc  est de Euangelio de quo Dominus dicit: Simile est regnum celorum fermento, quod mulier abscondit in farine satis tribus, donec fermentaretur totum . Reuelabitur, inquit, diuina uindicta, super omnem impietatem et iniustitiam. Impietas idololatriam significat, ut habetur in Zacaria: Impietas sedebit super talentum plumbi. Iniustitia est qua contra Dominum et proximum quis iniuste agit, et est sensus: uindicta quam Dominus in Euangelio comminatur, uenit super omnes idololatras et peccatores. Sequitur: eorum qui ueritatem Dei in iniustitia detinent. Simplex ueritas, Deus inuisibilis et incommutabilis est, cuius religionem in iniustitia detinuerunt, qui cultum soli Deo dignum creaturis corruptibilibus impendendum iudicarunt. ueritatem Dei in iniustitia  detinebant, qui ueri Dei religionem atque honorem iniuste creature, quantum in ipsis erat, attribuebant, dicentes lapidi: Deus meus es, et ligno: Tu me genuisti.

Quia quod notum est Dei manifestum est in illis. Hinc iam contra philosophos istius seculi ex maxima parte loquitur Apostolus et est sensus: Idcirco ira Dei omnipotentis ueniet super reprobos, maximeque super philosophos, quia quod notum est proprie Dei est esse, scilicet quia ipse solus sic uerus, uerus Creator omnium rerum, manifestum est illis. Ex pulchritudine enim uisibilium operum cognitio opificis et maiestas innotuit philosophis, quia tam speciose creature speciosiorem haberent Creatorem,  sicut fertur ab Hebreis de Melchisedech, quia considerata fabrica mundi, unum Deum excellentem creaturis esse dixit: et ideo excellentiora, id est panem et uinum Deo obtulit uero. Deus enim illis reuelauit. Siue enim per naturale ingenium et rationis donum atque acumen studii, siue per occultam inspirationem reuelauit Deus eis, quia non hoc est Creator quod creatura, quia Creator est Deus, creatura uero est factura Dei.

Inuisibilia enim ipsius a creatura mundi, per ea que facta sunt, intellecta conspiciuntur. Quod est dicere: Inuisibilia sacramenta omnipotentis Dei a creatura mundi, id est ab homine maximeque a philosophis gentium, per ea que facta sunt uisibilia, intellecta siue percepta et cognita conspiciuntur,  non oculis corporeis, sed oculis mentis intelliguntur. Per ea enim que facta sunt eius sacra inuisibilia: sempiterna quoque eius uirtus et diuinitas. Subaudis per ea que facta sunt uisibilia conspiciuntur mente, ab illis philosophis. Ita ut sint inexcusabiles. uirtus Dei est que cuncta creata gubernat: diuinitas uero, que uniuersa replet: ideoque Deus omnipotens per naturale ingenium, et per ea que facta sunt uisibilia, dedit philosophis multa cognoscere de diuinitate sua, ut illi adorantes idola, creaturam uidelicet pro Creatore, inexcusabiles sint, et non possint dicere quia Deum ignorauerint. uirtus enim Dei que sempiterna est, et diuinitas que nichilominus eterna est, ex coniecturis creature ostenditur.

Quia cum cognouissent Deum per naturale ingenium  uel per creaturam inuisibilem, non sicut Deum glorificauerunt aut gratias egerunt; sed euanuerunt in cogitationibus suis, id est uani facti sunt a sua sapientia propter suam superbiam, et ad pristinos redierunt errores, ascribentes sibi facultatem a Deo date sapientie, et obscuratum est cor eorum insipiens: Deum non glorificauerunt, siue non honorauerunt, quia maiestatem illius non publice predicauerunt, neque docuerunt illum solum esse colendum, abiectis idolis. Gratias non egerunt, id est laudes non retulerunt illi pro demonstratione summi et inuisibilis boni. Cor quoque illorum quod illuminatum est per naturale ingenium et per gratiam Dei, postquam ceperunt idola et creaturam adorare pro  Creatore, obscuratum est per ignorantiam. Quid enim deterius et obscurius quam serpentes pro uero Deo coli?

Dicentes enim se esse sapientes a semetipsis stulti facti sunt in hoc, cum ab illis non esset sapientia, a se ipsis eam se habere putauerunt. Quod enim contulit illis diuina gratia gratis, abstulit utique dum essent ingrati.

Et mutauerunt gloriam incorruptibilis Dei in similitudinem imaginis corruptibilis hominis, et uolucrum, et quadrupedum, et serpentium. Omnis creatura que mutari potest in melius aut in deterius corruptibilis est. uerbi gratia: Homo corruptibilis est quia corrumpitur per senectutem, per infirmitatem:  ad extremum etiam quando per mortem redigitur in puluerem: Deus uero omnipotens, qui non potest mutari, aut in melius aut in deterius, sed semper idem et equalis manet, incorruptibilis solus existit. Cuius gloriam et culturam, que soli conuenit ei qui Deus est, mutauerunt homines in similitudinem aliorum hominum, ut Assyrii, qui simulacrum Beli patris Nini regis pro Deo colebant; et Babylonii idipsum, quem uocabant Bel, Sydonii Baal, Iudei Beelzebub, et Philisthei Zebet: et non solum in similitudinem hominis mortui et corruptibilis, sed etiam in similitudinem uolucrum, sicuti Romani qui colebant anserem, et Aegyptii qui colebant accipitrem. In similitudinem quoque quadrupedum, sicut Aegyptii qui colebant apim, hoc  est uaccam albam. In similitudinem etiam serpentium, sicut Babylonii qui colebant draconem, et Aegyptii qui colebant crocodilum, qui est serpens aquaticus, natans in aqua ut piscis, pascens in terra ut bos.

Propter quod, id est quia cultum et religionem Dei falsis imaginibus tradiderunt, et noluerunt ei gratias referre pro collatis sibi diuinitus donis; tradidit illos Deus in desideria cordis eorum in immunditiam, id est tradi permisit a seipsis, uel ire secundum desideria cordis eorum in immunditiam, ut contumeliis, id est turpitudinibus libidinum, afficiant siue deturpent corpora sua in semetipsis. Idcirco permisit eos ire in desideria cordis eorum, ut grauius punirentur. Quomodo permiserit illos Deus secundum desideria delectationum suarum in sequentibus  plenius refertur.

Qui commutauerunt ueritatem Dei in mendacium, et coluerunt et seruierunt creature potiusquam Creatori, qui est benedictus in secula. ueritatem Dei in mendacium commutauerunt, id est cultum et religionem ueri Dei in idololatriam. ueritas enim est Deus, mendacium uero idolum; aliter: ueritas quippe creata a Deo est, ideoque ipsa creatura non est ueritas, quam ipsi in mendacium conuerterunt, dicentes solem et lunam aliasque creaturas deos esse, pro nichilo deputantes Deum qui est benedictus in secula. ueritatem Dei in mendacium commutauerunt, quando ueram creaturam a Deo factam per mendacium dicebant esse quod non erat. Solem etenim et lunam dicebant mendaciter deos esse, denegantes  quod erant: quia non sunt dii, sed solummodo creature in ueritate. Creatura quippe a Deo facta uera creatura est, sed non est ea ueritas que Deus est, quia deus non est: qui est benedictus in secula. Si ergo ille est benedictus Deus in secula, illi utique qui cultum et religionem eius idolis impendebant, erant maledicti in secula, et temporales, id est defectum et corruptibilitatem patientes: iuxta quod psalmus dicit de illis: Erit tempus eorum in secula , quod est dicere: Defectus eorum manebit in secula, quia semper corrumpentur ab igne et uermibus. Sequitur:

Propterea tradidit illos Deus in passiones ignominie. Propterea, inquit, quia ueri Dei religionem in  mendacium commutauerunt, tradidit illos Deus, id est tradi permisit, uel ire in passiones et flagitia ignominie. Ignominia dicitur quasi qui sine nomine dignitatis. Inde dicitur ignominiosus qui desinit habere dignitatis nomen, quando deprehenditur in aliquo crimine: sicut ignobilis, sine bono nomine, et infamis sine bona fama, quales erant illi de quibus subiungitur:

Nam femine eorum immutauerunt naturalem usum, in eum usum qui est contra naturam. Similiter autem masculi relicto naturali usu femine, exarserunt in desideriis suis masculi in masculos turpitudinem operantes. Id est naturalis usus est ut uir et mulier in unum concubitum ceant: contra naturam uero est, ut masculus masculum polluat, et mulier mulierem.  Si quis, relicta coniuge, cum alia concubuerit, turpitudinem quidem operatur et peccat, sed non contra naturam. Qui uero cum ipsa coniuge aliter quam debet concubuerit, id est in alio membro quam decet, contra naturam turpitudinem operatur, et grauissimum scelus perpetrat, et mercedem quam oportuit in semetipsis recipientes, id est quia primum Deum cognoscentes non honorauerunt, iusto Dei iudicio mercedem mutuam receperunt sui erroris, ut non seruarent sibi honorem, traditi passionibus turpissimis. Siue etiam mercedem eterne damnationis receperunt, quam promeruerunt pro talibus operibus: de qua idem egregius predicator alias dicit: Stipendium, inquiens, peccati mors est .

 Et sicut non probauerunt, id est non elegerunt nec dilexerunt, Deum habere in notitia, tradidit illos Deus, id est ire permisit, in reprobum sensum ut faciant ea que non conueniunt, hoc est que et diuine et humane prohibent leges. Illi dicuntur Deum habere in notitia, qui eum semper tanquam presentem timent: et dum considerant eius presentiam ubique esse, peccare non audent. Illi autem dicuntur illum non habere in notitia, qui nolunt considerare presentiam illius esse ubique, ut sine timore liberius peccent.

Repletos omni iniquitate. Iniquitas est, que et anomia dicitur, quidquid contra legem Dei fit. Nam nomos lex, anomia uero quasi sine lege: et dicitur  iniquitas mentis acerbitas, dum malum corde concipitur. Peccatum est perpetratio mali. Iniquitas autem et peccatum ita distinguuntur, quia iniquitas ad mentis acerbitatem siue duritiam refertur, ut diximus; peccatum autem ad prolapsionem corporis malitia. Malitia autem est fraus aut astutia, quando uidelicet aliud corde geritur et aliud ore profertur, cogitatio profertur. Cogitatio praue mentis malitia dicitur. Malitie uotum uel opus malignitas appellatur. Fornicatione. Fornicatio autem a fornicibus, id est arcuatis domibus dicitur, que fornices appellabantur, ubi publice meretrices prosternebantur. Fornicator siquidem est, cuius corpus publicum et uulgare est. Auaritia. Auaritia est cupiditas rerum  inexplebilis, uel adulterium: et est in hoc loco non solum ad pecuniam, sed etiam ad coitum referendum. Nequitia. Nequitia est superbia uel audacia peccati. Unde dicitur: Ego noui nequitiam eorum. Plenos inuidia. Inuidus dicitur plenus inuidia, qui alterius felicitate torquetur, et scinditur in duplicem passionem: cum aut quod ipse est, alium esse non uult, aut alium uidens esse meliorem, dolet se non esse consimilem. Inter inuidiam autem et zelum hoc distat, quia zelus uel emulatio que unum sunt, aliquando in bonam partem ponitur, ut ibi: Zelus Domini exercituum faciet hoc ; ponitur et in malam partem, sicut de Ioseph legitur, quod emulantes siue zelantes eum fratres sui, id est inuidentes illi, uendiderunt illum . Inuidia  uero semper in malam partem ponitur. Homicidio. Homicidium dicitur ab homine et cedo uerbo, inde dicitur homicida hominem cedens. Recte autem post inuidiam subsequitur homicidium statim, quia ex inuidia procedit homicidium, uerbi gratia: Diabolus cernens hominem ad hoc factum ut locum glorie acciperet, quem ille superbiendo perdiderat, inuidia ductus interfecit illum in anima . Similiter Cain inuidia commotus contra fratrem suum Abel, quia respexisset Dominus ad illum, inflammando munera eius, ad ipsum uero non respexisset nec ad munera eius inflammando, interfecit illum . Contentione. Contentio est ubi non ratione aliquid, sed animi pertinacia defenditur: uel ubi non ueritas queritur, sed animositas, id est  superbia fatigatur. Loqui contra alterum sine aliqua utilitate contentio maxima potest dici. Dolo. Inter dolorem et dolum hoc distat, quia dolor ad infirmitatem corporis pertinet, dolus uero est mentis calliditas, dictus ab eo quod deludat uerbis fictis. Inter dolum autem et insidias et fraudem hoc interest, quia dolus animo fit, insidie loco siue zelo, fraus uero circa fidem mutuam. Malignitate. Malignitas est malitie opus que et maleuolentia potest dici. Susurrones. Susurro de sono locutionis nomen accepit, quia non in facie alicui, sed in aure loquitur, detrahendo: et est onomatopeia, nomen de sono factum.

Detractores. Quidam codices habent detractatores, sed falso scriptum est. Detractio est aliorum  bene gesta opera uel in malum malitiose mutare, uel inuidendo fallaci fraude diminuere: cum autem mala dicuntur, que bona sunt, aut parua bona, que magna sunt. Detrahere enim dicitur, qui alicui aliquid subtrahere comprobatur et diminuere. Deo odibiles, qui Dei odium incurrunt. Contumeliosos. Contumeliosi dicuntur qui ueloces sunt in uerborum iniuriis et aliis, aut uerbis aut factis iniuriam faciunt; uerbis scilicet conuiciando, aut aliquid improperando: factis uero flagellando. Unde legimus de apostolis, quia flagellati in concilio ibant gaudentes, quoniam digni habiti sunt pro nomine Iesu contumeliam pati , id est flagellationem, et contumelium, et opprobrium. Superbos. Superbus est peruerse  celsitudinis appetitor, et qui precellere uult alios. Unde Greco uocabulo hyperephanos, id est super apparens uocatur. Elatos. Elatus qui effertur supra mensuram suam, uel qui maiorum institutis non acquiescit. Inuentores malorum, qui multa mala adinueniunt, sicut illi erant, de quibus hactenus diximus. Parentibus non obedientes. Parentibus terrenis non obtemperant, qui uero Deo Patri non obedientes existunt.

Insipientes sunt stulti et fatui, a sale sapientie immunes. Incompositi, id est inordinati lasciuique: qui omnia sua inordinate et lasciuiose peragunt. Omnis enim insipiens, incompositus, inordinatus est. Sine affectione, id est sine dilectione Dei et proximi. Est affectio que ponitur pro afflictione, ut in Euangelio  ubi dicitur, quod seruos contumeliis affectos, id est afflictos, occiderunt , et est affectio que ponitur pro dilectione, ut in presenti loco. Absque federe, hoc est amicitia et pace. Sine misericordia. Sunt qui nec sui nec aliorum miserentur; primum enim necesse est ut nobis misericordiam impendamus, deinde uero aliis. Unde dicit Salomon: Fili, miserere anime tue placens Deo .

Qui cum cognouissent iustitiam Dei, non intellexerunt quoniam qui talia agunt digni sunt morte: Omne quod turpe est, Deo displicet. Et philosophi, licet mala agerent, tamen in hoc erant consentientes iustitie Dei, quia in aliis ipsa uitia reprehendebant. Iustitia quippe Dei est, que odit ac detestatur uitia,  et docet uirtutes. Quam iustitiam illi cognouerunt, qui uitia Deo displicere intellexerunt; et tamen in hoc ignorare dicuntur, quia non intellexerunt, quoniam qui talia agunt, qualia ipsi agebant, digni sunt morte eterne damnationis, et quasi non intellexerunt, dum sine timore peccauerunt; non solum qui ea faciunt, subaudis digni sunt morte, sed etiam qui consentiunt facientibus. Qui facit peccatum et non consentit, dignus est morte. Qui non facit et consentit in subditis non puniendo, dignus est morte. Qui autem faciunt et consentiunt, illi duplici morte digni sunt.



CAPUT II.

Propter quod, quia non solum ille dignus est morte  qui facit peccatum, sed etiam qui consentit, inexcusabilis es, o homo omnis, qui iudicas. Hic non tantum gentilem quemlibet, sed et Iudeam alloquitur, et omnes generaliter prelatos. Iudeos ideo alloquitur, quia illi reprehendebant et damnabant gentiles quasi idololatras et peccatores, gloriantes se ad gratiam Euangelii propter obseruantiam legis meruisse peruenire. Prelatos autem, quia in aliis peccatum iudicant et reprehendunt, intelligentes esse peccatum, et in se non damnant, cum faciant idipsum. Sic etiam intelligendum est de omnibus qui aliorum uitia reprehendunt, et in se eadem non emendant In quo enim iudicas alterum, teipsum condemnas. Hoc ita est intelligendum: Si reprehendis et iudicas  alium, et temetipsum ab his uitiis, a quibus illum reprehendis, obseruas et ab aliis teipsum liberas: si uero ea opera imples aut maiora a quibus reprehendis fratrem tuum, in quo illum iudicas, teipsum damnas, quia qui alium iudicas quandoque iudicaberis, et recte, quia ea facis que iudicas.

Scimus enim quoniam iudicium Dei est secundum ueritatem; id est sine personarum acceptione, in eos qui talia agunt, hoc est qui talia faciunt, qualia in aliis reprehendunt. In presenti seculo attendunt homines personas potentum, diuitum, propinquorum in iudicio: sed Dei iudicium in hoc uerum est, quia ipse qui rex est non attendit personas, sed uite meritum.

Existimas autem hoc, o homo omnis, qui iudicas  eos qui talia agunt, et facis ea, quia tu effugies iudicium Dei? An diuitias bonitatis eius, et patientie, et longanimitatis contemnis? Ignoras quoniam benignitas Dei, id est ualde bona pietas Dei, ad penitentiam te adducit. Ad Iudeos quidem loquitur specialiter, qui reprehendebant et damnabant gentiles quasi idololatras, sicut iam supra diximus; se autem promeruisse hoc dicebant, ut ad fidem Christi uenirent; generaliter uero omnes alloquitur, tam Iudeos quam gentiles. Et est sensus: Si seruus aut subiectus tuus non ualet effugere iudicium tuum, o homo, humana tantummodo sapiens, quomodo tu poteris effugere iudicium omnipotentis Dei? Diuitie bonitatis Dei sunt, quibus uniuersum mundum quotidie peccantem  non statim punit, exspectans illum ad penitentiam; sed insuper illi benigna largitate solem et pluuiam largitur, quas plerumque homines contemnunt siue despiciunt, dum ei gratias non referunt. Patientia est qua per superbiam et procacitatem peccantes non statim punit. Longanimitas est, que alibi sustentatio siue sustinentia uocatur, qua per infirmitatem et fragilitatem, et non deliberato animo peccantes diu portat, exspectans illos ad penitentiam.

Secundum autem duritiam tuam et impenitens cor thesaurizas, id est reseruas et multiplicas tibi, iram in die ire, hoc est uindictam in die iudicii et reuelationis iusti iudicii Dei, qui reddet unicuique secundum opera sua, bonis bona, malis mala. Dies ire et reuelationis  siue manifestationis iudicii, ipsum iudicium et manifestatio iudicis omnipotentis Dei intelligitur. Cor durum et impenitens in Scripturis diuinis dicitur, cum mens humana uelut cera frigore iniquitatis obstricta, signaculum diuine maiestatis non recipit, illud scilicet, quod Dominus in anima nos habere docet, dicens: Sancti estote, quia et ego sanctus sum . Et de quo Psalmista: Signatum est, inquit, super nos lumen uultus tui, Domine .

His quidem qui secundum patientiam boni operis, gloriam et honorem et incorruptionem querunt, uitam eternam. Ordo uerborum, et est sensus cum subauditione: His quidem qui secundum patientiam  boni operis modo laborant aut uiuunt, querentibus uitam eternam, id est iudicium Dei exspectantibus qui de bono suo non modo, sed in futuro mercedem querunt, gloriam et incorruptionem dabit in die iudicii. Gloriam claritatis dabit eis, qua fulgebunt sicut sol in regno Patris sui; honorem quoque, quo filii Dei erunt, sicut dicit beatus Ioannes: Charissimi, filii Dei sumus, et nondum apparuit quod erimus. Scimus autem quia cum apparuerit, similes ei erimus, et uidebimus eum sicuti est . Incorruptionem quoque dabit illis, id est immortalitatem, quia erunt omnes electi incommutabiles in anima, et incorruptibiles in corpore. His autem qui ex contentione, subaudis sunt, id est qui Dei iudicium reprehendunt, et qui acquiescunt ueritati, id  est Euangelio uel Christo, credunt autem iniquitati, hoc est mendacio, omnique malo, uel etiam diabolo eius uoluntatem implendo, ira, id est iudicium Dei ueniet, et indignatio, hoc est uindicta siue seueritas damnationis.

Tribulatio quoque uenit eis de reatu conscientie et consideratione peccati, et angustia de sera penitentia. Hec autem omnia uenient in omnem animam hominis operantis malum, Iudei primum et Greci. In omnem animam dicit, hoc est in totum hominem, a parte totum intelligens; frequens enim Apostoli locutio est, ut est illud: Descendit Iacob in Aegyptum in animabus septuaginta : uel etiam in animam dicit, quia primum peccatum concipitur in animo cogitando, ac deinde perpetratur  opere. Sed timendum, nimisque formidandum est quia dicit: In omnem animam hominis operantis malum, hec esse uentura. Nulli enim parcit Deus: non angelo, non amico. Peccauit siquidem angelus, et proiectus est de celesti sede. Peccauit item homo, et ipse expulsus est a paradisi gaudiis. Peccauit Moyses ad aquas contradictionis, ideoque non est ingressus terram repromissionis. Idcirco autem Iudeus gentili in culpa antefertur, quia ipsi qui legem ante Moysi habuerunt, grauius peccauerunt, legem naturalem et legem scriptam preuaricando. In gloria uero non causa honoris prefertur Iudeus gentili, sed credulitatis tempore.

Gloria autem, qua fulgebunt iusti in regno Dei  sicut sol: et honor quo erunt filii Dei, et pax, id est remissio peccatorum, siue reconciliatio qua reconciliamur Deo Patri, omni operanti bonum, subaudi uenit. Iudeo primum et Greco quia primitie Ecclesie ex Iudeis fuerunt.

Non est enim personarum acceptio apud Deum. Tunc esset personarum acceptio siue distinctio apud Deum, si propter Abraham Iudeos eligeret et gentiles diu idola colentes abiiceret: uel si remuneraret Iudeum bene uiuentem, et negligeret gentilem recte credentem et recte operantem.

Quicunque enim sine lege uel Moysi, uel Euangelii peccauerunt, sicut pagani, sine lege peribunt, quia non requiretur ab illis lex; peribunt tamen, quia  legem naturalem spreuerunt, et Euangelium recipere noluerunt: et quicunque in lege Moysi peccauerunt positi, per legem iudicabuntur, quoniam sunt preuaricati.

Non enim auditores legis iusti sunt apud Deum, sed factores legis iustificabuntur. Hoc est iusti habebuntur, et iusti apparebunt, sicut ille uolebat, de quo dicitur: uolens autem iustificare semetipsum , id est uolens iustum apparere. Qui audit legem, et non implet precepta eius, non iustificabitur solummodo propter auditum; qui uero est auditor legis et factor, utique ille iustificabitur per legem.

Cum enim gentes que legem non habent, naturaliter ad que legis sunt faciunt; eiusmodi legem non habentes, ipsi sibi sunt lex, qui ostendunt opus legis  scriptum in cordibus suis. Hoc dupliciter intelligi potest. Cum gentes que legem scriptam non habent, faciunt ea que lex scripta precipit illis quibus data est, ipsi utique ostendunt se habere scriptam naturalem legem in cordibus, et ipsi sibi sunt lex: quia illa faciunt que lex docet, licet illis non sit data. uerbi gratia: Saraceni qui neque legem Moysi, neque Euangelii habent, dum naturaliter seruant legem, ne homicidium faciant, neque adulterium perpetrent, cetera que lex in se scripta continet, ipsi sibi sunt lex, quoniam per opera que faciunt, scriptam legem in cordibus suis ostendunt. Lex dicit: Non occides. Is qui legem non accepit, si non occidit, ipse sibi est lex. Aliter: Cum gentes que legem Moysi non habent, per doctrinam Euangelii imbuti,  naturaliter ea faciunt que lex Moysi precepit, ipsi sibi sunt lex: quia habent eamdem legem Moysi scriptam in cordibus suis inspiratione omnipotentis Dei. Testimonium illis reddente conscientia ipsorum, et inter se inuicem cogitationum accusantium, aut etiam defendentium: Et quando hoc? In die cum iudicabit Dominus occulta hominum secundum Euangelium meum, id est secundum quod ego annuntio uobis »per Christum Iesum.« Per illum iudicaturus est Deus Pater mundum, sicut ipse dixit: Pater non iudicat quemquam, sed omne iudicium dedit Filio . Sicut stylo imprimitur nota in cera, sic quedam note malarum aut bonarum cogitationum figuntur in mente et conscientia nostra, que aut accusabunt, aut certe defendent nos in die iudicii, quando non solum aperta, sed  etiam que modo sunt nobis occulta iudicabuntur. In hoc ergo testimonium nobis perhibebit conscientia nostra, quia manifestabit nobis utrum plura peccata sint an bona opera, et utrum uetera an noua, utrum deleta per penitentiam an nouis sceleribus cumulata.

Si autem tu Iudeus cognominaris, subaudis a Iuda patriarcha. Et requiescis in lege. Illam legendo, meditando, et secundum tuam falsam doctrinam intelligendo, et gloriaris in Deo, hoc est in unius Dei notitia.

Et nosti uoluntatem eius, per ipsam legem, et probas utiliora instructus per legem, et cetera usque ad  id te dico Habentem formam scientie et ueritatis in lege, id est similitudinem quidem habentem scientie, sed non ueritatem prudentie, quia Christo non credis. Ad infidelem Iudeum loquitur qui gloriatur quasi in cognitione Dei unius et in circumcisione, et probat utiliora in lege Moysi.

Et putat se esse ducem cecorum, id est gentium que erant cece in infidelitate ignorantie et peccatis, sicut et illi fuerunt olim quibus idem apostolus loquitur: Fuistis aliquando tenebre, nunc autem lux in Domino, bene dicit quia probat utiliora in lege Moysi. In lege autem naturali utilia sunt que dicit:

Quod tibi non uis fieri, alii ne feceris, sed in lege scripta erant utiliora, quia ibi est cognitio Dei, in Euangelio autem utillima. Gentiles enim quodammodo  utilia cognoscebant per naturalem legem, Iudei uero per legem naturalem et per legem Moysi scriptam utiliora, fideles autem in Nouo Testamento utillima cognoscunt, quia habent fidem sancte Trinitatis.

Qui ergo alium doces, teipsum quare non doces? Hoc increpatiue est legendum et cum subauditione huiusmodi. O Iudee, qui alium doces, teipsum quare non doces? Qui predicas non furandum, quare furaris bona alterius, uel etiam qui predicas legem, quare furaris de lege spiritalem intelligentiam?

Qui dicis non mechandum, quare mecaris? Mechus est adulter, et non solum ille dicitur mechus qui uxorem alterius uiolat, sed et ille qui cultum et religionem que soli Deo conuenit, quantum in se  est, falsis superstitionibus tribuit. Et est sensus: Qui dicis alterius uxorem non debere adulterari, quare adulteraris? uel etiam quid dicis Deo debere, seruire quare deseruis uitiis?

Qui abominaris, id est respuis uel odio habes idola, quare facis sacrilegium? Legere siue sublegere, est furari. Inde sacrilegium dicitur sacrarum rerum furtum. uerbi gratia: Quisquis de thesauro Ecclesie uel de substantia Deo famulantium aliquid occulte abstrahit, sacrilegium perpetrat. Spiritualiter uero sacrilegium est sacrorum uerborum preuaricatio.

Qui in lege gloriaris, quare per preuaricationem legis Deum inhonoras? Deus inhonoratur, dum uoluntas et iussio illius calcatur et pro nichilo ducitur Sic dicitur inhonorari rex uel quelibet potestas  dum epistola illius non obseruatur, preceptumque eius non custoditur. Nomen enim Dei per uos blasphematur inter gentes, sicut scriptum est in Isaia Captiuatus est populus Isrel in Assyrios et in Babylonem ceterasque gentes. Nomen Dei per illos blasphemabatur quod dicebant hostes illorum cum irrisione: Ecce quem Deum colebatis, qui non ualuit uos liberare de manibus nostris, uere idola nostra uictricia fuerunt Dei uestri. Similiter, quando depredatur sancta Ecclesia ab hostibus, et quando illi qui nomen sanctitatis deberent habere male uiuunt, blasphematur nomen Dei, quia dicunt Iudei atque pagani: Ecce populus Domini, ecce apparet quales seruos habet iehsu uester.

 Circumcisio quidem prodest si legem obserues. In hoc loco non est sequendus Claudius, sed potius Ambrosius. Huiusmodi circumcisionem hoc in loco pro ipso genere gentis accipe, hoc est pro genere Abrahe a quo ille populus originem carnis trahit, a quo etiam ipsa circumcisio exordium sumpsit. Hanc enim habet Apostolus consuetudinem, ut Iudeos circumcisionem, gentes autem preputium appellet. Et est sensus: O Iudee, tunc prodest tibi quod de genere Abrahe es et de genere circumcisionis a quo ipsa circumcisio exordium sumpsit, si legem spiritualiter intelligens credis in Christum, cui lex testimonium perhibet, et si circumcisionem non carnaliter, sed spiritualiter obseruas. Alioquin non prodest esse de genere Abrahe, sed magis obest tibi. Promittens  enim lex Christum, dicit per Iacob: Non deficiet princeps ex Iuda, neque dux de femore eius, donec ueniat qui mittendus est, et ipse erit exspectatio gentium , et per ipsum legislatorem prophetam suscitabit Dominus uobis de fratribus uestris, tanquam me ipsum audietis iuxta omnia que dixerit uobis. De circumcisione quoque spirituali, in diebus, inquit, nouissimis circumcidet Dominus cor tuum et non carnem tuam.

Si autem preuaricator legis sis, id est, si non credis in Christum quem lex promittit, et si circumcisionem spiritualiter non seruas.

Circumcisio tua preputium facta est, id est talis es qualis et gentilis qui legem non habet, quia qui debueras esse Iudeus credendo in Christum, et legem  spiritualiter implendo similis effectus es gentili, ideoque in gentilitatem reputaberis. Unde dicit Dominus per prophetam: Chermel in saltum reputabitur , circumcisio uidelicet in gentilitatem.

Si igitur preputium legis iustitias custodiat, nonne preputium illius in circumcisionem reputabitur? Sensus iste est: Si gentilis quilibet legem custodiat credendo in Christum, circumcisionem spiritualiter obseruando, ceteraque que lex precipit spirituali intelligentia custodiendo, nunquid gentilitas illius non reputabitur in circumcisionem? Utique quod uerus ille Iudeus erit, id est confitens Christum. Unde propheta dicit: Conuertetur Libanus in Chermel , id est gentilitas in circumcisionem ueram.  Libanus enim dealbatio dicitur, Chermel uero scientia uere circumcisionis. Libanus ergo in Chermel conuersus est, quando gentilitas dealbata in baptismate locum obtinuit Iudeorum, scientiam uere circumcisionis habens.

Et iudicabit id quod ex natura est preputium, legis consummans, id est perficiens, qui per litteram et circumcisionem preuaricator legis es. Preuaricator legis est qui Christum non credit. Et superioribus ista pendent, et est sensus: Nunquid ille qui naturaliter gentilis est, et legem consummat, siue perficit et obseruat, non iudicabit te comparatione, sed melioris facti quia per litteralem intelligentiam et circumcisionem  carnalem legem preuaricaris? Utique damnabit te, sicut diximus, quia ille spiritualem intelligentiam in lege scrutando requirit: tu semper carnali intellectu requiris, superficiem tantummodo legendo.

Non enim qui in manifesto Iudeus est, subaudis placet Deo; neque circumcisio que in manifesto et in carne est, placet Deo.

Sed qui in abscondito, id est qui in corde Iudeus est placet Deo. Et circumcisio cordis in spiritu, non littera, subaudis placet Deo, cuius, subaudis Iudei, laus non ex hominibus, sed ex Deo est. Carnalis circumcisio que manifesta atque secundum litteram explanatio, uel exspoliatio carnis est, illa laudatur ab omnibus Iudeis. Circumcisio uero cordis, que fit  in spiritum, est ablatio infidelitatis et susceptio fidei Christi, atque exspoliatio uitiorum. Et est sensus: Qui tantummodo genere et nomine est Iudeus, et circumcisionem carnaliter obseruat, non placet Deo, neque meretur laudari ab illo: quanquam ab hominibus laudetur; qui uero in occulto, in corde est Iudeus, id est confitens Christum, et in corde est circumcisus ab omni infidelitate et ab omni mala uoluntate et cogitatione, placet Deo et meretur laudari a Deo, audiens ab illo: Euge, bone serue et fidelis, intra in gaudium Domini tui .



CAPUT III.

Qui ergo amplius est Iudeo. Subaudis quam gentili propter circumcisionem. Aut que utilitas circumcisionis?  Multum per omnem modum, id est per multas causas. Primum quidem. In hoc subaudis profuit illis, quia credita sunt illis eloquia Dei. Erant apud Romanos Iudei et gentiles in Christum credentes, sed plus habuerunt Iudei ante Domini aduentum quam gentiles, quia illis credita sunt eloquia Dei. Et est sensus: Quid boni percepit Iudeus propter circumcisionem plusquam gentilis, aut que maior utilitas est Iudeo circumciso quam gentili incircumciso? Multum per omnes causas profuit illi, quia meruit legem accipere, manna suscipere de celo, in terram intrare omnibus meliorem, regnum et sacerdotium possidere. Unde dicit Apostolus: Quid primum profuit eis quod legem et prophetiam meruerunt accipere?

 Quid enim, subaudis nocuit, si quidam illorum non crediderunt? Nunquid incredulitas illorum fidem Dei euacuauit? Absit. Hoc tripliciter potest intelligi. Quid, inquit, nocuit Iosue, et Caleph, aliisque qui terram repromissionis meruerunt accipere, si sexcenta millia non crediderunt, sed perierunt propter suam incredulitatem? Nunquid incredulitas et perditio illorum fidem Dei, id est repromissionem Dei euacuauit, aut inanem fecit quod dixit Abrahe: Terram istam tibi dabo et semini tuo? Nihil eis nocuit, quia ipsi non sunt frustrati promissione Dei. Aliter: si quidam illorum non crediderunt, sed mortui sunt in deserto, nunquid mors illorum promissionem Dei inanem fecit, quam promisit Abrahe, dicens de Christo:  In semine tuo benedicentur omnes gentes ? Nonne quia remanserunt ex ipsis de quorum progenie postmodum Christus natus est. Aliter: Quamuis multitudo Iudeorum in aduentu Christi non crediderit, tamen non est euacuatum quod promissum fuerat Dauid: De fructu uentris tui ponam super sedem tuam , quia super credentes ex Iudeis sedem principatus accepit Christus. Sed neque illud euacuatum est quod promisit per prophetas: si fuerit numerus filiorum Isrel quasi arena maris, reliquie salui fient.

Est autem Deus uerax, omnis autem homo mendax. Deus autem uerax est, quia quod promisit illis dare terram repromissionis opere compleuit. Similiter quod promisit Abrahe de Christo quod in semine  eius benedicende forent omnes gentes, et quod promisit Dauid de fructu lumbi eius sessurum regem super sedem regni eius, et per alium prophetam de salute reliquiarum totum compleuit. Omnis autem homo contradicens promissionibus Dei, mendax est; uel omnis homo in quantum a seipso est, mendax est; in quantum uerax, a Deo.

Sicut scriptum est: Ut iustificeris in sermonibus tuis, et uincas cum iudicaris. Iustificeris, id est iustus prediceris, et uerax in tuis promissionibus et uerax explendo illas, dum iudicaris a populis. Dauid, postquam factus est adulter et homicida, uxorem Urie accipiendo, et illum gladio filiorum Amon interficiendo, dicebant multi: uacua efficietur promissio omnipotentis Dei, que facta est ad Dauid, quod  ex semine illius esset Christus nasciturus, quia non conuenit Christum nasci de homicida et adultero; sed falsum erit quod sibi pollicitum asserebat. Quod si et Christus de eius semine fuerit natus, iniustum atque indignum erit ut de malefico et peccatore homine originem ducat. Qui e contra confitetur peccatum suum, dicens humiliter: Tibi soli peccaui, quia rex sum, et malum coram te feci , et deprecatur ut Deus quod promisit opere compleat, contradicentesque mendaces ostendat. Aliter: Iustificeris indulgentiam peccati dando ad te conuersis sicut promittis, et uincas remittendo peccata dum iudicaris non posse dimittere.

Si autem iniquitas nostra iustitiam Dei commendat, quid dicemus? Erant quidam minus perfecti qui dicebant  ideo uelle Deum ut nos peccemus, ut ipse solus comparatione nostri iustus appareret dum peccatum nobis dimitteret, et quia misericors sit patefaceret: ideo etiam uelle cum ut nos mentiamur, ut ipse solus uerax inueniatur. Quod si ita esset, iniuste damnaremur ab illo qui malo nostro cresceret, magnusque fieret. Contra illos tales loquitur Apostolus, personam stulti hominis assumens simulque sapientis, et peruersam illorum sententiam destruit. Si, inquit, iniquitas nostra et mendacium Dei iustitiam et sanctitatem atque ueritatem commendat, id est laudabilem facit, quid dicemus? Commendatio aliquando pro laude ponitur, ut in hoc loco. Et alibi idem Apostolus ait: Ego debui a uobis commendari, id est  laudari. Subiungit ergo et dicit: Nunquid iniquitas est apud Deum qui infert iram, id est uindictam. Et est sensus: Si nostra iniquitas et mendacium Deum laudabilem facit, et si quanto amplius peccamus tanto ei placet, et eo amplius ipse solus iustus et uerax apparet, nunquid iniquus est Deus inferendo uindictam pro malis que ille uult ut faciamus; secundum quod stultissimi dicunt: Omnino si ille uult ut peccemus, sicut quidam stultorum dicunt, quod nefas est insuper cogitare quando damnant hominem peccatorem: iniquus est, quia iniuste iudicat; potius enim deberet illum honorare, cuius iniquitas illum laudabilem facit. Sed quia hoc uerum non est, subdit Apostolus:

Secundum hominem dico, id est, secundum intelligentiam  carnalis hominis, qui nil boni cogitare ualet. Addit adhuc: Absit. Hoc iungendum est ad superiora, ubi dixit: Nunquid iniquus est Deus qui infert uindictam? Absit, subaudis hoc quod aliquis fidelium cogitet: quia Deus iniquus sit, et quia nostra iniquitas faciat illum laudabilem.

Alioquin quomodo iudicabit Deus hunc mundum? Id est, si Deus hoc uult ut nos iniusti simus, quare iudicabit homines qui quando peccant eius uoluntatem adimplent et quorum iniquitas illum laudabilem facit.

Si enim ueritas Dei in meo mendacio abundauit in gloriam ipsius, quid adhuc tanquam et ego peccator iudicor? Et est sensus: Si Deus in meo mendacio uerax apparet, et dum ego mentior ipse solus uerus  esse predicatur, quare damnat et iudicat me tanquam peccatorem? Hec uerba non dicuntur affirmando, sed potius denegando; nec debet hoc aliquis pro ueritate accipere, quod Deus, qui naturaliter et essentialiter iustus est, misericors et uerax, nostro peccato, nostro mendacio crescat in laudem et iustitiam, quia non placet ei quandoque peccamus et mentimur.

Et non predicamus sicut blasphemamur, subaudis ab infidelibus, et sicut aiunt, nos quidam infidelium dicere, faciamus mala ut ueniant bona: quorum damnatio iusta est. Quidam simplicium minusque perfecti, audientes predicationem Pauli et aliorum apostolorum qua dicebant: Ubi abundauit iniquitas superabundauit gratia , ubi debuerunt accipere salutem et uitam, ibi acceperunt damnationem: non recte intelligentes illud, dicebant enim: Faciamus mala, sicut apostoli nostri predicant, quia quanto amplius maiora crimina commiserimus, tanto amplius maiora bona percipiemus et maiorem gloriam; quia Deus uult ut peccemus, ut per hoc habeat quod dimittat, ac per hoc iustus et misericors appareat. Contra tales protulit Apostolus hanc sententiam: Quidam dicunt quod nos ista dicamus; sed non sumus tales quales dicimur et blasphemamur, neque docemus illa que nos dicunt docere; quorum damnatio est iusta si illi in talibus permanserint, ut per mala sperent accipere bona et insuper quia mendacium  de nobis sentiunt. Nos autem non debemus dicere: Faciamus mala ut ueniant bona; sed fecimus mala et uenerunt nobis bona per gratiam Dei; et nunc faciamus bona ut ueniant meliora.

Quid igitur? Precellimus eos? Nequaquam. Reuertitur iterum ad superiora: ubi dicit quod est amplius Iudeo quam Greco. Quid igitur? Precellimus eos? id est nunquam excellentiores sumus nos Iudei gentilibus. Nequaquam: quia non est personarum acceptio apud Deum; sed in omni gente qui timet Deum acceptus est illi .

Causati enim sumus Iudeos et Grecos, id est causam ostendimus eis, et diximus omnes Iudeos et gentiles sub peccato esse, quia Iudei preuaricando legem naturalem et scriptam, et gentiles naturalem  transgrediendo, inuenti sunt peccatores.

Sicut scriptum est: Quia non est iustus quisquam, subaudis a se, uel in omnibus malis hominibus: Iudeis et gentibus, non est iustus quisquam. Tale est et illud: Testimonium eius nemo accepit, cum multi electorum acceperint, reproborum uero nemo.

Non est intelligens Deum: non est qui requirat illum. Ille intelligit et requirit Deum, qui, uoluntatem illius sciens, studet placere Deo.

Omnes, Iudei et gentiles, declinauerunt, id est recesserunt a Deo uoluntatem eius non faciendo; simul inutiles facti sunt, id est nichil facti sunt, creaturam adorantes pro Creatore. Non est qui faciat bonum aliquod et non peccet, non est usque ad unum,  id est preter Christum, uel usque ad Christum. Sic enim soliti sumus dicere: Ager ille pertingit usque ad mare. Quo dicto non comprehendimus mare, quia non intrat in mare, sed locum pertigentem pertingentem usque ad mare. Non est ergo qui faciat bonum usque ad Christum, id est quousque ad illum ueniat credendo, per quem datur fides et facultas operandi bonum. Nisi enim ad Christum ueniat credendo in illum, aliter bonum opus implere non ualet, ut est agendum.

Sepulcrum patens est guttur eorum. Hoc de Iudeis proprie intelligitur: quamuis et de philosophis possit accipi. Sepulcrum ad hoc patet, ut mortuorum corpora suscipiat. Tales sunt qui suis erroribus et suasionibus alios decipiunt, et alios ad malum deglutiunt:  interficientes eos in anima sicut scribe et Pharisei et philosophi gentium, quorum ora et fauces ad hoc patebant, ut simpliciores quosque sua praua doctrina interficerent. Aliter: sepulcrum quilibet patens existit, qui malum apertis indiciis cogitando meditatur, ac deinde in presentia sine aliquo metu aut uerecundia operatur.

Linguis suis dolose agebant. Dolose agebant Iudei, quando uolebant Dominum callide suis sermonibus decipere dicentes: Magister, scimus quia uerax es , etc.

uenenum aspidum sub labiis eorum. Aspis mordendo infundit uenenum, quod pene omnibus uenenis acerbius est: ita Iudei mordendo infundebant uenenum  quodammodo erroris et suasionis, dum loquendo et blandiendo interficiebant suos auditores in anima, et non solum in alios, sed etiam aduersus Christum crudelissima exstitit eorum malitia. Sub labiis autem dicit, id est corde: ubi concipiuntur semina malitie et blasphemarum, ac postmodum proferuntur ore iuxta quod ueritas dicit: De corde, inquiens, exeunt cogitationes male , etc.

Quorum os maledictione et amaritudine plenum est. Os Iudeorum plenum maledictionis, infidelitatis, peruerseque doctrine erat, quando dicebant de Christo: Demonium habet , et quando maledicebant ceco, dicentes: Tu discipulus illius sis , qui et fabri filius est et Samaritanus , etc. Talia, quibus uerbis prouocabant  Deum ad amaritudinem. uel certe ut amaritudinem referamus ad Domini passionem, os Iudeorum repletum fuit amaritudine, quando clamauerunt dicentes: Crucifige, crucifige eum: reus est mortis .

ueloces pedes fuerunt eorum ad effendendum sanguinem, quia semper fuerunt prompti ad effundendum sanguinem prophetarum et iustorum. Et non solum occiderunt seruos, sicut Isaiam, Ezechielem, Ieremiam atque Zacariam, sed etiam prophetarum Dominum. Ergo quia hoc fecerunt, uenit super eos

Contritio, id est afflictio a Romanis, quam pertulerunt in corporibus. Et infelicitas in uiis eorum, id est miseria quam sustinuerunt in corpore et anima, pro uiis, id est actionibus suis malis.

 Et uiam pacis non cognouerunt, id est mediatorem Dei et hominum, qui pacem attulit mundo, et dixit - Ego sum uia , non cognouerunt ad hoc ut in eum crederent, ignorantes eum ad hoc uenisse ut per suam passionem reconciliaret illos Deo Patri. uel pacis uiam dicit, id est actionem iustam non elegerunt, ut agerent condignam penitentiam per quam pacificamur Deo Patri, iuxta quod Dominus dicit: Penitentiam agite: appropinquabit uobis regnum celorum .

Non est timor Dei ante oculos eorum. Timorem Dei pre oculis mentis semper habet, qui Deum et Dominum suum presentem considerat esse et ubique, et dum presentiam illius recolit, peccare metuit,  ideoque nequaquam illum offendit. Sed quia Iudei istum timorem ante oculos non habuerunt, ideo offenderunt.

Scimus autem quoniam quecunque lex loquitur, his qui in lege sunt loquitur. Lex generaliter appellatur uetus Testamentum; aliquando tamen in tria diuiditur, ut in Euangelio, ubi Dominus dicit: Necesse est impleri omnia que scripta sunt in lege Moysi, et prophetis, et Psalmis de me . Aliquando uero in duo, ut ibi: Lex et prophete usque ad Ioannem , id est usque ad Christum, cui Ioannes testimonium perhibet. Nonnunquam Psalmi lex uocantur. Sicut Dominus dixit: In lege uestra scriptum est: Ego dixi: Dii estis . Et alibi: Sed ut impleatur  sermo qui in lege eorum scriptus est: Quia odio habuerunt me gratis . Ita et hic legem appellat Apostolus Psalmos, in quibus predictum fuerat de Iudeis: Dixit insipiens, id est populus Iudeorum uidens Christum presentem in carne, Non est Deus . Ergo Apostolus, ut ostenderet ea que superius dixit de Psalmo proprie ad Iudeos pertinere, qui gloriabantur de nobilitate generis, et uite meritis, quasi Christum ipsi non occiderint uel damnauerint; sed obseruatores essent legis mandatorum, propter que omnia se uolebant gentibus preponere, dixit: Scimus autem quoniam quecunque lex, id est Psalmi isto in loco, loquitur, his qui in lege sunt loquitur, id est Iudeis legem habentibus; ideoque non debent gloriari Iudei in sua iustitia,  nec preferre se gentibus; sed potius se reos intelligentes, subdere se debent Deo, cuius gratia sunt uocati, sicut et gentes qui reuera preuaricatores existunt scripte et naturalis legis. Ac si diceret Apostolus: O Iudei, nolite gloriari, nolite uos extollere aduersus gentiles, quia ista que dixi de Psalmo, ad uos specialiter pertinent. uobis enim loquitur lex quibus specialiter data est.

Ut omne os obstruatur, et subditus fiat omnis mundus Deo. Ac si diceret aliis uerbis: Idcirco dixit lex Psalmorum, quia non est iustus quisquam, non est qui faciat bonum, ut omne os Iudeorum et gentilium claudatur, ne quis possit gloriari se suis esse saluatum meritis, non gratia Dei, quoniam omnes inuenti sunt peccatores, et gratia Dei sunt saluati, non suis  meritis. Subditus debet esse omnis mundus Deo, reatum suum agnoscendo, et medicinam salutis querendo. Lex itaque Iudeorum est proprie, sed extenditur quoque ad gentiles, quasi ad alienos, quia ipsi dixerunt idola colentes: Non est Deus, scilicet preter illos quos colimus et ueneramur.

Quia ex operibus legis non iustificabitur omnis caro coram illo. Lex Moysi bifariam diuiditur, quoniam in mysteriis et preceptis continetur. Secundum mysteria et sacramenta cessauit adueniente Christo, quia finis siue completio legis est Christus. Secundum precepta autem adhuc manet, quia seruandum est: Non adorabis deos alienos; honora patrem tuum et matrem, et cetera preceptorum dicta. Ergo ex operibus  legis, id est ex circumcisione carnali et sabbati custodia, et uictimis legalibus non iustificabitur post Domini aduentum omnis caro, id est omnis homo, uel omnis carnaliter uiuens, et carnaliter ea obseruans, quia omnia Christo adueniente uelut umbra cessauerunt.

Lex enim et prophete usque ad Ioannem . Aliter legis opus est: Honora patrem et matrem. Et alibi dicitur: Qui maledixerit patri uel matri, morte moriatur. Si quis hec precepta propter penam quam minatur et uindictam, uel parentes honorauerit, uel non occiderit, et non propter amorem Dei et iustitiam hec potius obseruauerit, hominibus quidem iustus uidetur, dum non committit unde occidi mereatur:  tamen apud Deum satis iustus non est, dum bonum preceptum eius ex necessitate, et non ex amore probatur implere. Dum ergo non iustificatur coram Deo, licet uideatur coram humano oculo, tamen in conspectu diuine maiestatis eius, minus iustus habetur. Hic autem queritur: Nunquid Moyses, Iosue, Dauid aliique quamplures ex lege non fuerunt iustificati? Fuerunt quidem iusti, sed non ex operibus legis. Unde Petrus apostolus: Quid, inquit, tentatis Deum, imponere iugum legis super ceruices fratrum credentium, quod neque nos, neque patres nostri portare potuimus? Sed per gratiam Domini Iesu credimus saluari, quemadmodum et illi . Sicut ergo nos saluamur modo per gratiam Dei in fide Domini nostri Iesu Christi; sic et illi saluabantur per  eamdem gratiam, per eamdem fidem, quia credebant in Filium Dei quem exspectabant Saluatorem, quem nos iam accepimus propitiatorem. Et quare non iustificabantur ex operibus legis? Quoniam impossibile erat sanguine hircorum auferri peccatum, et quisquis operatur iustitiam et in ea confidit, contra Deum tumendo superbit. Lex enim non uenit peccatum tollere, sed ostendere et punire.

Per legem enim cognitio peccati. Nunquid ante legem cognoscebatur peccatum? Et si peccatum non cognoscebatur, quare Ioseph, licet iniuste, missus est in carcerem? Nunquid non est accusatus de crimine: et fratres eius nunquid non cognoscebant peccatum, quando dixerunt: Merito hec patimur, quia peccauimus in fratrem nostrum ? Cognoscebatur  ergo peccatum, sed quantum malum esset, et quam uindictam iuste expeteret ignorabatur. Igitur per legem et maior cognitio peccati est quam ante legem, quia lex dicit: Non occides, non adulterium facies, et cognitio pene ipsius peccati per legem ostenditur, que monstrat quomodo peccatum puniri debeat, dicendo: Si quis hoc uel hoc fecerit, occidatur. Potest et ita intelligi, quia erant quedam mala que non cognoscebantur peccatum esse, sicut concupiscentia erat, de qua idem Apostolus ait: Nam concupiscentiam nesciebam peccatum esse, nisi lex diceret: Non concupisces.

Hunc autem, id est in Domini aduentu, et in presenti tempore iustitia Dei manifestata est sine lege. Iustitia Dei in presenti tempore sine lege manifestata  est: non ea solummodo qua ipse iustus est, aut qua iustificetur qui essentialiter ipsa iustitia est, sed qua induit impium, quando misericorditer de infideli facit fidelem, de adultero et fornicatore facit castum et continentem, de iniusto et peccatore facit iustum et amatorem uirtutum. Que iustitia in Christo est reuelata, et data sine lege, id est sine obseruatione legali, quia nulli lex secundum mysteria et sacrificia traditur iam obseruanda; sed dicit: Qui crediderit et baptizatus fuerit, saluus erit . Hoc est iustus erit. Possumus etiam ipsam iustitiam Dei Patris, id est Filium intelligere a quo et per quem iustificamur, quia sine obseruatione legis per opera deitatis manifestatus est Filius Dei esse.

 Testificata a lege et prophetis. Iustitia baptismatis, qua iustificamur, per legem testificatur, dum dicitur: In nouissimis diebus circumcidet Dominus cor tuum, id est auferet peccata tua, et iustificabit te per baptismum . Testificatur et per prophetas, dum dicitur: Ipse iniquitates nostras portabit, et peccata nostra ipse tollet . Et alibi: Effundam super uos aquam mundam, et mundabimini ab omnibus inquinamentis uestris . Ipse quoque Christus iustitia, nostra testimonium, habet a lege et prophetis.

Iustitia autem Dei, id est iustificatio qua iustificamur a Deo super omnes Iudeos et gentiles credentes uenit. Per fidem Iesu Christi, qua credimus illum Filium Dei esse Patris, reditque causam quare dixerit:  super omnes qui credunt iustitiam Dei uenturam, cum protinus subdit: Non est enim distinctio, id est nulla est differentia inter Iudeos et gentiles, quia ut Iudei peccatores sunt inuenti, ita et gentiles. Unde sequitur:

Omnes enim peccauerunt et egent gloria Dei, id est indulgentia et uenia peccatorum indigent omnes, tam Iudei quam gentiles: pro qua glorificandus est Deus.

Iustificati gratis per gratiam ipsius: per redemptionem, que est in Christo Iesu. Gratis dicit, id est sine ullis precedentibus meritis. uerbi gratia. Qui ad baptismum uenit, nichil unquam boni fecit, baptizatur, statimque iustificatur. Ecce gratis iustificatur per  gratiam, id est per domum Dei: et hoc per redemptionem que est in Christo Iesu, non in operibus legis. Redemptio nostra qua sumus redempti, et per quam iustificamur, passio Christi est que, iuncta baptismo, iustificat hominem per fidem: et postmodum per penitentiam. Ita enim illa duo mutuo sunt coniuncta, ut unum sine altero hominem non possit iustificare. Nam neque fides Dominice passionis sine aqua baptismatis hominem mundat, nisi forte in martyrio quod pro baptismate accipitur: neque aquam baptismi sine fide Dominice passionis purificare hominem ualet. Iungantur ergo simul sicque prestabunt perfectam redemptionem, perfectamque mundationem. Itaque neque Iudeus, neque gentilis suis iustificatur operibus, cum uterque sit preuaricator  sue legis: Iudeus uidelicet naturalis et scripte; gentilis autem naturalis. Sed redemptione qua Christus nos redemit suo sanguine et fide; et aqua baptismatis, qua quisque renatus, si statim obierit, saluabitur in uita: si autem uixerit, debet ornare fidem operibus, quia fides sine operibus mortua est. Notandum uero quod dicit per redemptionem que est in Christo Iesu. Nam per redemptionem captiui redimuntur qui ab hostibus captiuatur. Quomodo ergo homo captiuari potuit, cum Deus ubique sit? Sed captiuatus est animo a diabolo, quando diabolo se subdidit preuaricando legem Dei,  et quando uitiis et idolis cepit seruire. Hec autem captiuitas soluta est, dum animus ad Deum rediit, et se infirmum, illum uero medicum intellexit; perfectaque redemptio in effusione sanguis Christi patuit.

Quem proposuit Deus Pater propitiatorem per fidem in sanguine ipsius. Filium suum proposuit Deus Pater, id est decreuit et prefiniuit propitiatorem et reconciliatorem, ut ipse nobis propitium faceret Deum Patrem et placabilem per fidem passionis sue, uel in promptu ante oculos omnium posuit, ut omnes saluaret in se credentes, quia dum in eum credimus, et eius sanguinem pro nobis fusum confitemur, sine quo iustificari non possumus, ex integro iustificamur. Ad ostensionem iustitie sue; subaudis ab inferioribus.  In hoc tempore, id est in nouissima etate. Iustitia in hoc loco duplici modo potest intelligi: uidelicet uel ipse Christus qui iustificat nos, uel iustitia qua iustificat Deus Pater credentes in Filium suum. Ostendit ergo manifeste Deus Pater iustitiam suam, id est Filium suum, uel quia nos iustificat in effusione sanguinis Filii sui in hoc tempore, id est ab aduentu illius usque in finem seculi, quia nisi nos iustificare uoluisset, ad mortem Filium suum pro nobis non tradidisset, qui non fecerat ullum peccatum. Proposuit etiam illum uenire et pati propter remissionem precedentium delictorum, id est originalium que ex parentibus trahimus antequam nascamur, uel omnium peccatorum que committimus ante baptismum.

 In sustentatione Dei, id est ad patientiam Dei manifestandam, quia cum peccamus non statim punimur; sed eius patientia atque sufferentia ad penitentiam exspectamur. Que sustentatio nisi a Deo esset, in primo homine finis hominum per iudicium fuisset.

Ad ostensionem iustitie sue in hoc tempore, subaudis nouissimo, id est ad hoc prefiniuit propitiatorem fieri nobis Filium suum, ut suam iustitiam ostenderet per illum, et misericordiam qua nos exspectat ad penitentiam.

[a 1Kb] Ut ipse sit iustus. Iustus est qui que promittit, tribuit. Ita et Deus Pater promisit nobis Filium suum, et in eo iustificationem: quod utique adimpleuit,  mittens illum in mundum per incarnationis mysterium, cuius passionis fide iustificamur, abluti aqua baptismatis. Unde sequitur: Et iustificans eum qui ex fide est Iesu Christi, hoc est quemlibet hominem fidem Iesu Christi habentem: non tamen per opera legis iustificat illum, sed per fidem Iesu Christi, quoniam absque eius fide non ualemus iustificari.

Ubi ergo est gloriatio tua? Exclusa est. Iudeum alloquitur et confirmat, quia non ualet quisquam per opera legis iustificari. Ac si dicat: O Iudee, qui in tuis operibus gloriaris, uide iustificationes sine fide  Dei esse non posse: Quare? Quia exclusa et procul abiecta est lex iustificationis sacrificiorum in qua gloriabaris. Per quam legem exclusa est? Interrogat iterum Iudeum ut consideret per quam legem exclusa est lex in qua gloriabatur. Interrogat etiam adhuc. Factorum? id est nunquid per legem factorum exclusa est, ut alia lex pro ipsa data sit, que similiter moribus carnalibus constat. Non, sed per legem fidei, id est non per legem factorum exclusa est, sed per legem fidei et Nouum Testamentum. Simulque notandum quoniam non iubet Deus ut carnaliter circumcidamur, sed ut fide recta baptizemur, ubi gratis cuncta dimittuntur peccata. Dum enim dixit: Penitentiam agite, appropinquabit enim regnum celorum . Non ait: Seruate  legem carnaliter.

Arbitramur, id est iudicamus, definimus siue testificamur, iustificari hominem per fidem Christi, in baptismate, sine operibus legis, id est sine carnalibus obseruationibus. Arbitrari est proprie iudicare uel testificari. Unde arbitri dicuntur iudices et testes. Duobus modis iustificatur homo per fidem Christi. uerbi gratia. Si fuerit sine operibus bonis ante baptismum: in ipso baptismate iustificatur, aut etiam post baptismum sine legis operibus: que iam non sunt obseruanda, iustus habetur, si tamen precepta diuina custodierit. Iudeis gloriantibus et dicentibus, Deus uerus et unus Iudeorum tantum Deus est, quibus dedit legem, et quibus dicitur: Notus in Iudea Deus, ait Apostolus.

 An Iudeorum Deus tantum: Nonne et gentium Deus est, id est nunquid Iudeos solos creauit, ut de illis tantummodo curam gerat? Imo et gentium, id est multo magis gentium Deus est, uidelicet quia multi crediderunt Deo, et placuerunt ex gentilibus antequam Iudei in Abraham fuissent electi et in sortem Dei assumpti, sicut Abel, Ne, Sem, Iob et amici eius, aliique quam plures quos Scriptura commemorat, uel quos etiam reticet, siue in hoc multo magis Deus gentium est, quoniam multoplures credunt in eum ex gentibus quam ex Iudeis. Nam quod ipse sit Deus gentium Ieremias manifestat dicens: Quis non timebit te, o Rex gentium? 

Quoniam quidem unus Deus est qui iustificat circumcisionem ex fide et non ex operibus uocatos,  uidelicet ex Iudeis qui circumcisi appellantur, propter Abraham qui primus accepit eam, de cuius stirpe illi descenderunt.

Et preputium per fidem, id est credentes ex gentibus qui a Iudeis preputium uocabantur. Quod dicit ex fide, idem est et per fidem, quia Apostolus sepe mutat propositiones in uno sensu. Legem ergo preceptorum, subaudis que dicit: Diliges Dominum Deum tuum; et: Audi, Isrel, Deus unus est, destruimus per fidem, et per Nouum Testamentum. Absit. Precauet in hoc loco Apostolus estimationem Iudeorum. Sed legem, subaudis preceptorum, statuimus, id est confirmamus, et laudamus, et a Deo datam dicimus, uel etiam omnem legem generaliter  statuimus nos sanctam esse, quia a Deo data est, que obseruanda fuit suis temporibus, sed iam cessauit in mysteriis, manet tamen in preceptis; uel statuimus eam per fidem, quia quidquid illa promisit de Christo, nos confirmamus uerum et completum esse: et credimus in illum quem illa promisit. Sicut est illud: Prophetam suscitabit uobis Deus de fratribus uestris . Et iterum: Non deficiet princeps ex Iuda donec ueniat qui mittendus est, et ipse erit exspectatio gentium , in quem modo gentes credunt.



CAPUT Iu.

Quid dicemus ergo inuenisse Abraham patrem nostrum secundum carnem: id est quid boni promeruit Abraham propter circumcisionem carnalem? Nihil.  Quia necdum erat circumcisus quando placuit Deo, et audire meruit: Exi de terra tua, et faciam te in gentem magnam , et quod magis fuit de Christo: In semine tuo benedicentur omnes gentes .

Si enim Abraham ex operibus iustificatus est, habet gloriam, sed non apud Deum. Quidam codices habent ex operibus legis, sed false scriptum est. Non enim lex adhuc data erat, nisi forte ita sit intelligendum ut dicatur, ex operibus legis postea date. Et est sensus: Si Abraham ex operibus suis iustificatus sine fide et sine gratia Dei se preueniente, habet quidem gloriam et laudem apud se in presenti et apud homines, eo quod iustus fuerit ipse, apud Deum uero non est laudabilis neque erit futurum.  Quare? Quia sine fide impossibile est placere Deo . In se ergo et apud homines habuisset Abraham gloriam et laudem pro suis operibus, si iustificatus fuisset sine fide suis operibus, sicut ille phariseus gloriabatur, qui cum publicano in templum ascenderat. Fuit opus Abrahe circumcisio. Fuit utique ob signum magne fidei sue; sed tamen antequam circumcideretur, ante a Deo electus est, ideoque non ex operibus iustificatus est, sed per fidem. Unde Scriptura non commemorat opera eius, sed fidem. Sequitur:

Quid Scriptura dicit? Credidit Abraham Deo, obediens preceptis illius, quia exiuit de terra sua, et de promissione Isaac et Christi credidit quod ei dixit Deus: In semine tuo benedicentur omnes  gentes. Et quia credidit Deo reputatum est ei ad iustitiam, id est ad remissionem peccatorum, quia per ipsam fidem qua credidit, iustus effectus est, et postmodum circumcisionem accepit in signum sue iustitie qua iustificatus fuerat per fidem.

Ei autem qui operatur, merces non imputatur secundum gratiam, sed secundum debitum. Ex humana consuetudine sumit exemplum, quando operantibus secundum meritum damus mercedem, et nullam nobis agunt gratiam: non operantibus uero si damus aliquod beneficium, non merces, sed gratia: ideoque gratiamur ab illis. Et est sensus: Si Abraham propter opera sua posset iustificari sine gratia Dei se preueniente, et sine fide, que etiam gratis illdata  est, non esset ei premium iustificationis gratis illi datum, sed debitum esset: uel si alii Iudei suis operibus fuissent iustificati, non essent unde referrentur Deo gratie, atque ideo superflua, id est sine causa esset Christi passio. Ei autem subaudis gentili, qui non operatur opera legis, credenti autem in eum, id est in Deum: qui iustificat impium, non per opera, sed per fidem, et sine precedentibus meritis, ex impio et peccatore facit pium et iustum, reputatur fides eius ad iustitiam, id est ad remissionem, secundum propositum gratie Dei, hoc est decretum iustitie et misericordie Dei, non secundum meritum quid decreuit gratis peccata dimittere. Hoc intelligendum est de gentilibus qui ante fidem nulla habuere opera legis, et tamen sicut Iudei conuersi  iustificantur per fidem Christi sine operibus legis, ita et isti. Et bene dicit, secundum propositum siue decretum gratie Dei, quia ante mundi constitutionem, cum homo adhuc non esset, decreuit Deus Pater cum Filio suo saluare genus humanum, nullis precedentibus meritis, unde idem Apostolus alias dicit: Sicut elegit nos in ipso ante mundi constitutionem , uolens ergo Apostolus ostendere iustitiam, id est iustificationem qua iustificantur homines, sine operibus legis et meritis suis: testimonium psalmi proponit, in quo predicabatur quod in aduentu Christi, et gentiles fide essent saluandi. Ait enim: Sicut et Dauid dicit beatitudinem hominis, subaudis describens cui homini Deus accepto fert iustitiam siue iustificationem sine operibus legis. Quod  autem dicit accepto fert, aduerbialiter dicit; accepto fert, id est libenter tribuit: uel iungendum ita cum subauditione, cui accepto a se, id est electo et dilecto tribuit illi ad iustitiam. Dicimus et tertio modo. Inusitatus enim modus est locutionis, cui Deus accepto fert iustitiam, id est cui Deus acceptam dat iustitiam, uel acceptabilem habet sine operibus legis.

Beati quorum remisse sunt iniquitates, id est omnia peccata in baptismate, et quorum tecta sunt peccata per penitentiam post baptismum. Res tecta et cooperta non uidetur, et nos tunc tegimus peccata, quando malis bona opera iustitie superponimus, penitentiam uidelicet preteritis agendo dignam, et alia non perpetrando. Hoc autem distat inter iniquitatem et peccatum, ut quidam dicunt auctores, quod  iniquitas sit ante legem, peccatum post legem, uel iniquitas sit cogitationum, peccatum sit opertum. Quidam etiam dicunt iniquitatem esse quod contra legem committitur, peccatum quod contra naturam et conscientiam: sed indifferenter unum pro altero sepe ponitur.

Beatus uir cui non imputauit Dominus peccatum. Misericors Deus neque in baptismate deleta imputabit, neque penitentia, recta si permanserit in fide, uel potest hoc intelligi de martyribus qui in suo sanguine baptizati, in ipso martyrio cuncta eis dimittuntur peccata: uel certe de his potest accipi qui post baptismum multa commiserunt peccata, sed ueniente occasione dum pro Christi nomine martyrium sustinuerunt,  in ipso martyrio dimissa sunt illis, quoniam penitentiam corporalem susceperunt.

Beatitudo ergo hec, de qua Psalmista dicit, in circumcisione tantum manet, an etiam in preputio? id est pertinet solummodo ad Iudeos que circumcisio appellatur, an etiam ad gentiles qui preputium dicitur. Illa beatitudo qua peccata sine operibus legis dimittuntur gratis in baptismate, et per penitentiam atque martyrium, tam ad Iudeos ad fidem uenientes, quam ad gentiles pertinet: qua gratia Abraham, licet non esset baptizatus, per fidem tamen cum esset in preputio iustificatus est. Unde subdit Apostolus: Dicimus autem quia reputata est fides Abrahe ad iustitiam, non circumcisio, id est hoc affirmamus nos apostoli, quia non propter circumcisionem carnalem,  sed propter fidem quam habuit, qua credidit Deo, meruit iustificari.

Quomodo ergo Abrahe reputata est? fides ad iustitiam, in circumcisione an in preputio? hoc est reputata est ei fides ad iustitiam, postquam est circumcisus: an cum esset in gentilitate incircumcisus. Ipse sibi Apostolus respondet: Non in circumcisione, sed in preputio, id est non postquam circumcisionem accepit reputata est ei fides ad iustitiam, sed cum adhuc esset in preputio, id est in gentilitate, quia necdum erat circumcisus, ideoque antea est iustificatus per fidem, quam esset circumcisus.

Et signum accepit circumcisionis, signaculum iustitie fidei, que est in preputio. Ne dicerent Iudei superflue circumcisum esse Abraham, si per illam non est iustificatus,  ostendit illam circumcisionem signum esse iustitie, non augmentum, ut significaret iustitiam Christi, que est ex fide. Signum est quando in hoc quod uidetur aliud intelligitur, sicut Dominus manifestat, dicens: Generatio hec signum querit, et signum non dabitur ei, nisi signum Ione prophete . Sicut fuit Ionas in uentre ceti tribus diebus et tribus noctibus, sic erit Filius hominis in corde terre. Ecce quod signabat Ionas uoratus, ita quoque circumcisio Abrahe fidem illius significabat quam habebat in corde, et qua meruit iustificari. Hec circumcisio est exspoliatio infidelitatis et uitiorum abolitio. Distat uero inter signum et signaculum quod signum aliud est, et aliud significat: signaculum autem quod alicui rei adhuc imprimitur ut  lateat, quousque ab illo reseretur a quo imprimitur, ita et illa circumcisio significabat iustitiam fidei que erat in Abraham: et latebat ibi signaculo uera circumcisio, qua Christus, qui ex eius genere erat nasciturus per baptismi gratiam, suos fideles erat a cunctis sordibus peccatorum circumcisurus, in die quoque iudicii ab omni mortalitatis fragilitate et corruptionis fece est emundaturus. In hoc etiam quia octaua die fiebat, significabat Dominicam resurrectionem, que octaua die celebrata est. Nam et ipse Christus significabatur in cultello petrino quo circumcisio patrabatur. Fuit preterea signum Iudeis circumcisio data, quo cognosceretur eorum genus ut permistione non confunderetur, dum inter gentes  multas habitarent, uel cum inter gentes multas captiui ducerentur, et ignoraretur quod de genere Abrahe descenderet Christus, ac tandiu mansit in typo et figura, quousque ueraciter compleretur adueniente Christo, remoto signaculo sub quo latebat, id est eadem circumcisione carnali penitus ablata. Erat etiam in signum eisdem Iudeis, ut quando in preliis cum aliis sternebantur, et nudi relinquebantur, ex circumcisionis signo notari, sepulture mandarentur. Signum ergo accepit circumcisionis ob huiusmodi causas ; que circumcisio signaculum fuit iustitie fidei que in preputio est, quia ante est iustificatus per fidem quam circumcideretur. Iustitia etiam fidei dicitur quia primum fidem habuit, et per eam iustitiam promeruit quia iustificatus  et mundatus est ab omnibus peccatis. Nam in gentilitate siue in preputio positus, fide est iustificatus. Et reddit causam quare hoc scilicet, ut sit pater omnium credentium per preputium. Per fidem quam habuit in preputio, pater est omnium credentium tam Iudeorum quam gentium. Nam carne pater est Iudeorum non credentium, fide autem omnium credentium Iudeorum et gentium, quoniam fidem qua credidit Abraham Deum omnipotentem esse et Trinitatem habere in personis, et unitatem in substantia, ipsam quasi ex hereditate paterna retinent credentes. Et quare sunt omnes credentes filii Abrahe per fidem? ut reputetur eadem fides et illis ad iustitiam, siue ad iustificationem, sicut reputata est Abrahe dum esset adhuc in gentilitate.  Sicut enim Abraham antequam circumcideretur fidem habuit qua pater est credentium, et postea genuit Isaac, ex quo pater est Iudeorum, sic potius pater est spiritualium quam carnalium, et ita factum est ut sit pater gentium per fidem.

Et sit pater circumcisionis, id est Iudeorum credentium et non credentium per carnem, non his tantum qui sunt ex circumcisione, sed et his qui sectantur uestigia fidei, que est in preputio patris nostri Abrahe. Ac si diceret aliis uerbis: Non illis tantum Iudeis Abraham est pater, uel reputatur fides Abrahe ad iustificationem, qui descenderunt de progenie illius postquam circumcisionem accepit, sed et his gentilibus qui imitantur exempla fidei, que est in preputio patris nostri Abrahe. Nam illis est Abraham  pater, et illis reputatur fides eius ad iustificationem qui imitantur exempla fidei illius que data est ei, cum adhuc esset in gentilitate que preputium appellatur.

Non enim per legem promissio Abrahe aut semini eius, id est Christo data est, ut heres esset mundi, sed per iustitiam fidei quam habuit antequam circumcideretur, et antequam illam promissionem acciperet. Ideo autem per legem non est facta uel data promissio Abrahe, qua dictum est illi: Patrem multarum gentium posui te, et in semine tuo benedicentur omnes gentes , quia non erat adhuc lex que post quadringentos et triginta annos data est. Abraham ergo in Christo heres est mundi, quia omnes credentes per fidem filii sunt Abrahe, et ipse in Christo  omnia possidet, cui dictum est a Patre. Postula a me, et dabo tibi gentes hereditatem tuam .

Si enim qui ex lege sunt, hi sunt heredes, exinanita est fides, abolita, id est deleta, est promissio, id est, qui Iudei qui ex circumcisione, et qui legem habent, heredes sunt tantummodo promissionis Abrahe de Christo, et non etiam gentiles, euacuata siue annichilata est fides qua ipse credebat Deo, et abolita, deleta est promissio de Christo. Et est sensus: Si solummodo uos Iudei circumcisi heredes promissionis Dei estis, ut uos uultis, non impleuit Deus promissionem suam quam dedit Abrahe, ut pater esset multarum gentium. Et si ita est, iam uidebitur Deo frustra credidisse. Non est ergo data promissio Abrahe per legem, sed per fidem. Quare?

 Lex enim iram operatur, id est uindictam Dei. Lex non dedit illam promissionem Abrahe, sed uindictam operatur, dum dicit: Dentem pro dente. Et qui occiderit, occidatur. Ubi non est lex, nec preuariceris, subaudis tanta, uel non ita imputatur. Hoc dupliciter intelligi potest: ubi non est lex naturalis, non est tanta preuaricatio eiusdem legis. uerbi gratia: Quandiu infantibus non uiget intelligentia aut intellectus naturalis legis discernendi inter bonum et malum, licet percutiant patrem, uerberent matrem, maledicant parentibus, non est tanta preuaricatio, nec ita imputatur eis sicut postmodum, ubi uenerint ad legitimos annos, et ubi ceperit uigere in illis naturalis intellectus. Aliter: Ubi non est lex Moysi, licet peccet aliquis, non est tanta preuaricatio,  nec ita imputatur ei qui non habet ipsam legem si peccauerit, quia non existit preuaricator eius, sicut ille cui data est ad obseruandum: ideoque ubi precepta legis, ubi preuaricationis occasio et ubi preuaricatio, ubi maior ira Dei et uindicta in preuaricatorem. Potest et tertio intelligi: ubi non est lex Euangelii, sicut in paganis, non est preuaricatio tanta, tamen non ideo immunes a uindicta Dei erant: quia per creaturam poterant cognoscere Creatorem.

Ideo ex fide, ut secundum gratiam firma sit promissio omni semini Abrahe. Sensus igitur iste est: Quia non est tanta preuaricatio in gentibus ubi non est lex Moysi, quanta in Iudeis, ideo ex fide et per fidem iustificantur omnes Iudei, siue gentiles credentes,  et per fidem sunt heredes, non per legem ut secundum gratiam quam gratis promisit: non secundum meritum, neque secundum legem firma sit promissio, quam promisit Deus omni semini Abrahe, non solum ex Iudeis, sed etiam ex gentibus. Que est ista promissio? Benedicentur, inquit, in te omnes gentes , patremque multarum gentium posui te . Unde sequitur: Non enim ei qui ex lege est solum, sed et ei qui ex fide est Abrahe, qui est pater omnium nostrum. Sensus iste est: promissio que facta est ad Abraham de Christo, quia in semine eius benedicentur omnes gentes, non ei Iudeo firmata est solummodo ista promissio, qui ex lege circumcisionis descendit, sed etiam gentili  firmata est, qui ex fide filius est Abrahe qui est pater omnium credentium.

Sicut scriptum est, in lege Moysi: Quia patrem multarum gentium posui te, ante Deum cui credidisti . Hic percutitur Iudeorum superbia, qui se gloriantur de progenie Abrahe descendisse. Non enim ait patrem unius gentis Isrelitice constitui te, sed patrem omnium gentium per fidem constitui te. Per carnem enim pater Iudeorum est, per fidem autem omnium gentium. Et recte addidit Apostolus ex sua interpretatione: Ante Deum cui credidisti, id est coram Deo cui credidisti in corde. Multi enim sunt qui uidentur credere in Deum, sed non credunt ante Deum. Illi autem non credunt ante Deum, qui confitentur se credere Deum uerbis, sed aliud corde retinent. Illi uero ante Deum credunt, qui tota anima,  toto corde, tota uirtute illum diligunt, ut Abraham, et qui potius in interiori homine in conspectu Dei fidem seruant: quam in ostentatione hominum: sicut est carnis circumcisio: qui uiuificat mortuos per fidem et gratiam suam, id est gentiles et omnes qui mortui sunt per infidelitatem in peccatis. Sic enim uiuit iustus per fidem, ita moritur peccator per incredulitatem, uel certe dixit uiuificat sub presenti tempore, pro futuro uiuificabit. Ipse enim suscitabit siue uiuificabit mortuos in die iudicii, sicut in Euangelio dicit: ueniet hora quando omnes qui in monumentis sunt, audient uocem Filii Dei, et procedent, qui bona fecerunt in resurrectionem uite . Et uocat ea que non sunt, tanquam ea que  sunt. Deus omnipotens solus habet essentialiter esse, et qui adherent ei per fidem et dilectionem, illi utique habent esse ab illo, et illi sunt sicut ipse dixit: Ego sum Deus Abraham, et Deus Isaac, et Deus Iacob . E contra illi qui non adherent, comparatione eius quasi non sunt. Unde Isaias propheta dixit: Omnes gentes quasi non sint, sic sunt coram eo, et quasi nichilum et inane reputate sunt ei . Igitur secundum hunc sensum dicit Apostolus modo. Ergo sicut uocauit Abraham qui erat, quia Deo adherebat per fidem, dicens: Exi de terra tua et de cognatione tua , sic uocat ea que non sunt, id est sic uocat gentiles infideles ad fidem ut habeant esse illi adherendo: qui antea non erant, illi non adherendo.

Qui contra spem in spem credidit, ut fieret pater multarum gentium per fidem. Contra spem desperate  sobolis, credidit in spem sperande sobolis, uel certe contra spem nature in spem gratie et potentie Dei credidit. Contra spem enim nature erat, ut uetula pareret, que adolescens et iuuencula sterilis permanserat.

Nam natura est, ut iuuenis iunctus iuuencule generet, similiter senex iunctus iuuencule, naturale est ut generet, sicut Abraham senex et Agar iuuencula, ex quibus natus est Ismel. Contra spem uero nature est, ut senex cum uetula mistus generet. Sed Abraham non attendit ad consuetudinem naturalem, quod non posset ex se et Sara iam uetulis filius procreari, sed in spem potentie Dei credidit, quia omnipotentem nouerat eum qui promisit. Considerandum  est autem quatuor existere causas  que reddunt feminas steriles, uidelicet aut quod semen uirile non peruenit usque ad locum conceptionis, aut quia mulier non ualet illud retinere, aut quia non habet uigorem coquendi illud, aut quia ambo senes simul conueniunt et senectute grauantur, secundum quod dictum est ei: Sic erit semen tuum, sicut stelle celi et arena maris. Semen Abrahe in hoc loco intelligitur tam multitudo Iudeorum, quorum pater per carnem est et per fidem, quam etiam omnium gentium multitudo, quorum pater solummodo est per fidem. Et dictum est hoc hyperbolicos, per tropum scilicet fidem excedentem. Licet enim pre multitudine non possit numerari ab hominibus semen Abrahe, Deo tamen numerabile est. Notandumque per stellas et arenam secundum  quemdam doctorem intelligendum esse generaliter omne semen Abrahe credentes uidelicet ex gentibus et ex Iudeis, omnemque Isrelem, et secundum alium per stellas, electos solummodo intelligendos ex utroque populo; per arenam uero omnes Iudeos infideles et incredulos, pondere peccatorum grauatos. Et non inconuenienter per stellas que celo adherent: suaque claritate mundum illuminant, designantur electi, qui semper celestia appetunt, dicentes cum Apostolo: Nostra conuersatio in celis est , mundumque uerbis et exemplis irrideant: per arenam uero que ponderosa est et sterilis, reprobi, qui pondere peccatorum grauati, steriles existunt a bono opere.

 Et non infirmatus est in fide. Ille infirmatur fide, qui dubitat, nec credit promissionibus Dei. Sed Abraham audiens a Deo, patrem multarum gentium posui te, et, Secundum hoc tempus ueniam eritque Sare filius . Licet contra nature usum uideretur esse quod promittebatur, non tamen est infirmatus fide, quia non dubitauit in promissione. Nihil enim fides considerat nature, quia in his que promittit Deus, facile seruit natura suo auctori. Nec considerauit corpus suum emortuum ad procreandos filios, cum iam fere centum esset annorum, quia centenarius erat, et emortuam uuluam Sare non considerauit. Emortuos dicit Abraham et Saram in propagandis filiis propter annorum multitudinem iam desperatos. Abraham namque centenarius erat, et Sara nonagenaria, quando promisit Deus, inquiens  per Euangelium. Secundum hoc tempus ueniam et erit Sare filius. Emortua enim erat uulua Sare: quia iam precesserat tempus pariendi, et iam desierant fieri Sare muliebria, id est iam desierat menstruum pati, ubi maxime consistit uigor conceptionis, quod ubi cessauerit in feminis, transit tempus generandi filios. Sed Abraham non attendit ad nature usum, sed ad Dei potentiam, credulus eius promissionibus unde sequitur.

In repromissione etiam Dei non hesitauit diffidentia, sed confortatus est fide, dans gloriam Deo. In repromissione Dei  siue de Isaac, seu de Christo, non hesitauit diffidentia, siue non dubitauit incredulitate, sed confortatus est fide  de promissionibus, dans gloriam Deo promissionibus illius gratias referendo quasi de acceptis beneficiis, intelligens solius Dei esse munus et gratiam, ubi humane fecunditatis nature usus cessauerat.

Plenissime siue certissime sciens quia quecunque promisit Deus, potens est facere: ideo subaudis quia credidit Dei de promissionibus, reputatum est illi ad iustitiam. Non est autem scriptum tantum propter ipsum, quia reputatum est illi ad iustitiam, sed et propter nos, quibus reputabitur credentibus in eum qui suscitauit Iesum Christum a mortuis. Non est  tantum propter hoc scripta fides Abrahe ut ipse legeret, qui olim fuerat defunctus, quando Moyses ista scribebat, sed propter nos et profectum nostrum, ut imitaremur fidem illius, quibus reputatur  fides eius ad iustitiam credentibus in eum, id est in Deum Patrem, qui suscitauit Iesum Christum a mortuis, id est a sepulcro, qui proprius locus est mortuorum, uel certe ab inferno. Si ita perfecte crediderimus Christum a mortuis resurrexisse, quomodo ille credidit corpus Sare emortuum posse ad concipiendum uiuificari, et crediderimus Deum Patrem, qui Christum suscitauit a mortuis, reputabitur nobis fides nostra ad iustificationem, quia repromissionem accipiemus omnium peccatorum, Deus Pater suscitauit Filium suum a mortuis et ipse etiam Filius suscitauit semetipsum, et ut etiam altius dicamus, tota Trinitas suscitauit illum hominem assumptum a uerbo Dei.

Qui traditus est propter delicta nostra, et resurrexit propter iustificationem nostram. Multis modis  traditus legitur Dominus iehsu Christus. Nam tradidit illum Deus Pater, sicut dicit Apostolus. Qui proprio, inquiens, Filio suo non pepercit, sed pro nobis omnibus tradidit illum . Tradidit ipse Filius seipsum, sicut egregius predicator dicit in presenti loco, et alias ubi loquitur: Qui dilexit me, et tradidit semetipsum pro me . Tradiderunt illum demones, qui persuaserunt Iude ut traderet illum, unde dicit Euangelista, quia intrauit Satanas in cor Iude ut traderet illum , et Apostolus manifestat, dicens de demonibus: Si enim cognouissent, nunquam Dominum glorie crucifixissent . Tradidit illum Iudas propter triginta argenteos. Tradiderunt eum Iudei Pilato. Pilatus quoque illum tradidit militibus, qui crucifixerunt  eum. Sed inter hec omnia digna consideratione perpendendum est, quia quod Deus Pater et Filius fecerunt causa dilectionis et misericordie, hoc Iudas causa cupiditatis, demones uero et Iudei atque Pilatus causa inuidie. Traditus est propter delicta nostra, et resurrexit propter iustificationem nostram, ut credentes eum passum propter salutem nostram, et resurrexisse in ueritate a mortuis, per hanc fidem mereamur iustificari. In traditione Christi ineffabilis misericordia exstitit, in resurrectione quoque incomprehensibilis potentia deitatis demonstrata est, etc.



CAPUT u.

Iustificati igitur ex fide, pacem habeamus ad Deum  per Dominum nostrum Iesum Christum. Cum Iudei et gentes inter se disceptarent, et illi de antique legis operibus, hi uero de noua Christi uocatione presumptiue gloriarentur, pertractata et elucidata causa, quia nemo eorum ex merito suo esset iustificatus, sed omnes per gratiam quam fidem infundit et ueritatem ostendit, et quia nec genus, nec circumcisio faciat filios Abrahe, sed fides recta qua claruit Abraham, a Deo illuminatus et preuentus statim subiunxit Apostolus: Iustificati igitur ex fide, et non ex operibus legis, neque per aliquod meritum nostrum quod precesserat fidem, pacem habeamus ad Deum Patrem, per mediatorem Dominum nostrum Iesum Christum, cuius passione reconciliati sumus Deo Patri, sicut angeli in eius natiuitate cantauerunt:  Gloria in excelsis Deo, et in terra pax hominibus bone uoluntatis . Tunc enim pacem habemus apud Deum, si inter nos pacem et concordiam fraternam tenemus. Ac si diceret: Iam quia reconciliati sumus per sanguinem Filii Dei, et pacem habemus apud Deum Patrem, simus et nos inter nos pacem habentes, non presumentes in aliquo de nobis, cum omnia ex fide Dei habeamus:

Per quem habemus accessum per fidem in gratiam istam in qua stamus. Per Christum  nos pacificauit Deo Patri, per illum utique accessum et introitum habemus, per fidem illius in gratia ista in qua stamus, credendo in Patrem et Filium et Spiritum sanctum. Gratiam appellat in hoc loco fidem per quam plenitudinem iustificationis percepimus gratis  a Deo tempore baptismatis, et insuper quidquid donorum habemus spiritualium, nomine gratie isto in loco comprehendit. In qua uel ad quam gratiam, introitum uel accessum habemus per ipsum qui ante eramus longe, quia ipse est ostium sicut dixit: Ego sum ostium , et nemo uenit ad Patrem nisi per me . In qua gratia, id est fide iustificationis et indulgentia peccatorum stare debemus, in bonis scilicet operibus uiriliter laborando, qui antea iacebamus in luto et fetore uitiorum, gloriamur in spe glorie filiorum Dei. In presenti seculo filii Dei sumus in spe, in altera autem uita erimus in re, si in bonis operibus articulus mortis nos inuenerit, unde dicit Ioannes: Charissimi, filii Dei sumus in spe, et nondum apparuit quid erimus in re .

 Non solum autem, subaudis gloriamur in spe glorie filiorum Dei, sed et gloriamur in tribulationibus, id est angustiis et aduersitatibus persecutionum pro Christo: scientes quod tribulatio et afflictio patientiam operatur in electis qui patienter aduersa huius seculi perferunt. Patientia a patiendo, id est a feriendo dicitur, et est patientia quando corpus et animus timore et afflictione tormentorum feritur, sed uindicta non petitur. Per hanc sancti martyres uicerunt persecutionem et seuitiam tyrannorum, non reddentes uicem, sed patientiam siue tolerantiam seruantes.

Patientia autem probationem, meritorum et fidei, sicut probati sunt sancti martyres, et sicut probatu  est Iob, non deficiens in tribulatione. Est etiam probatio, honestas morum et laudabilitas actionum, unde probus dicitur laude dignus: probatio uero operatur spem, uite eterne. Spes est exspectatio futurorum bonorum. Qui ergo inter tribulationes et aduersa per patientiam probabiles existunt in fide, illi securi de premiis, futuram beatitudinem exspectant.

Spes autem non confundit. Spes siue exspectatio futurorum bonorum omnem confusionem et uerecundiam huius seculi expellit. Spes ergo non confundit, id est qui probatus est in fide bonisque operibus, et spem habet eternorum premiorum, non erubescit quidquid aduersi in hoc seculo sustinuerit, securus de premio. Et quare hoc? quia caritas  Dei qua nos diligit Deus, uel qua diligimus Deum, diffusa est in cordibus nostris tempore baptismatis, et tempore manus impositionis per Spiritum sanctum qui datus est nobis non per meritum nostrum. uerbum effusionis siue diffusionis largitatem munerum significat, sicut in Iel habetur: Effundam de spiritu meo super omnem carnem . Siue ergo caritas qua diligimus Deum in nobis sit, pro cuius amore patienter omnia aduersa sustinemus: siue qua diligimus proximum, uel quidquid boni in nobis habetur, non per meritum nostrum, sed per gratiam Dei, Spiritu sancto cooperante, nobis tribuitur: ideoque perceptis quibus uoluntati illius obtemperare debemus, habentes inter nos pacem quam ipse commendauit discipulis, dicens: Pacem relinquo  uobis . Ipsa etiam spes per Spiritum sanctum nobis datur, qui facit nos credere quod promittit. Nec enim confundit nos spes quoniam amplius dabit quam speramus nos, gaudia uidelicet patrie celestis.

Ut quid enim Christus, cum adhuc infirmi essemus secundum tempus, pro impiis mortuus est. Ut quid enim Christus, cum adhuc infirmi essemus, id est peccatores secundum tempus pro impiis, id est irreligiosis mortuus est nisi ut abundantiam et plenitudinem sue caritatis nobis commendaret, sicut sequentia nobis manifestant. Infirmus est omnis peccator et omnis infidelis, fortis uero iustus et fidelis atque cognoscens Deum. Pietas est cultus et religio Dei, a qua dicitur pius, id est religiosus. E contra  impietas, est irreligiositas a qua uenit impius, id est irreligiosus. Tanta fuit caritas Christi, ut non solum pro illis qui comparatione reproborum religiosi erant, sed etiam pro impiis moreretur quos postea per fidem suam iustos fecit. Istam caritatem nobis commendauit, ut illam imitaremur, sicut discipulis dixit, quando lauit pedes eorum. Exemplum  dedi uobis, ut qualia uobis facio, talia faciatis , id est sicut ego uobis laui pedes, ita et uos alterutrum: et sicut ego pro uobis animam meam non dubito ponere, ita et uos non dubitetis, neque pro me, neque pro fratribus, si necessitas fuerit causa amoris mei animas ponere. Quod uero dicit Apostolus Christum secundum tempus esse  mortuum, tripliciter accipi potest: beatus si quidem Ambrosius hoc modo dicit: Mortuus est secundum tempus, quia paruo et breui tempore potuit teneri a morte: tertia enim die resurrexit. Aliter; Secundum tempus mortuus est, id est tunc quando totus mundus sub peccato tenebatur. De quo tempore dicit Apostolus alibi: Postquam uenit plenitudo temporis, misit Deus Filium suum natum ex muliere, factum sub lege . Et Deus Pater ad Filium per prophetam: Tempore inquit, accepto exaudiui te . Potest etiam tertio modo intelligi, quia mortuus est secundum tempus, id est corporaliter, in corpore, non in anima: quia peccatum non fecit, nec inuentus est dolus in ore eius. Tempus enim dicitur esse, ubi aliqua uarietas est, uerbi gratia:  Ubi sol oritur sol et occidit, ubi luna augmentum uel decrementum capit, tempus dicitur esse: ubi etiam uer transit in estatem, estas quoque in autumnum mutatur, autumnus nichilominus in hiemem. Mortuus est Christus secundum tempus, id est secundum carnem, que mutabilis est et uariationi subiacet, mortuus est temporaliter: nam ubi eternitas est, tempus esse non potest.

uix enim pro iusto quis moritur, nam pro bono forsitan quis audeat mori? Subaudis aut nullus, aut rarus. Quis enim, pro nullo, aut pro raro sepissime ponitur: pro nullo accipitur, ut in psalmis, Deus, Quis similis erit tibi?  Id est nullus. Pro raro, ut hic, et alibi ubi dicitur: Quis sapiens et intelliget ista?  Raro inuenitur. Et est sensus:  uix potest aliquis inueniri, qui non solum pro impiis, sed nec ore pro iustis et bonis audeat mori. Et cum raro inueniatur qui pro iusto et bono audeat mori, Christus pro impiis mortuus est. Inter iustum et bonum hoc distat, quia iustus sit studio et exercitatione uirtutum: sic sancti martyres; bonus uero in innocentia, sicut sunt paruuli qui inundantur in baptismate. Potest etiam et pro uno accipi iustus et bonus.

Commendat autem Deus suam caritatem in nobis, quoniam cum adhuc peccatores essemus, id est antequam essemus iustificati per fidem, secundum tempus Christus pro nobis mortuus est. Ad quid commendat Deus suam caritatem in nobis? Ut illam imitemur eo modo quo superius diximus. Multo magis igitur  iustificati nunc per sanguinem ipsius, salui erimus ab ira per ipsum. Si cum peccatores essemus, Christus pro nobis dignatus est mori, multo magis iam remissionem peccatorum habentes in sanguine passionis eius, et iustificati per fidem salui erimus per Christum ab ira, id est uindicta diei iudicii que uentura est reprobis. Licet autem legamus plerisque in locis omnipotentem Deum iram habere, non debemus putare quod in illum cadat ulla perturbatio, quia ipse semper idem manet iuxta quod Psalmista dicit: Tu semper idem ipse es , sed ira illius appellatur uindicta et ultio ipsius, quam ille sine aliqua mutabilitate exercet, secundum quod ei sapientissimus orator dicit: Tu autem. Domine Sabaoth, cum  tranquillitate iudices . In hoc loco proponit sibi beatus Augustinus questionem, dicens: Si inquit, in sanguine passionis Filii Dei accepimus remissionem peccatorum, non necesse est ut baptizemur: et si in baptismate accepimus remissionem, et mundamur ab omnibus sordibus uitiorum, quid necesse fuit Christum pati? Quam questionem ita dissoluit: Ista duo, passio uidelicet Christi et baptismus, ita sunt coniuncta, ut neque baptismus possit lauare a peccatis, et perfectum hominem reddere sine fide passionis Christi, quia sine fide impossibile est placere Deo: neque fides passionis Christi possit remissionem peccatorum dare sine gratia baptismatis, nisi in sanguine martyrii sui fuerit baptizatus, quia Dominus dixit: Nisi quis renatus fuerit ex aqua  et Spiritu sancto, non potest introire in regnum Dei . Si enim, cum inimici essemus, reconciliati sumus Deo per mortem Filii eius, multo magis reconciliati salui erimus in uita ipsius. Si, inquit, cum inimici essemus, id est peccatores, reconciliati sumus Deo Patri per mortem Filii eius, multo magis quam meruimus reconciliati et in amicitiam conuersi, salui erimus in uita ipsius, id est in uita ipsius Christi, qui est uita, et in quo uitam eternam habituri sumus. Illi reconciliantur qui inimici sunt ad inuicem. Quomodo ergo exstitit nobis omnipotens Deus iratus et inimicus, cum de illo dicatur, quod nichil odit eorum que fecit. Sciendum quod non naturam nostram, quam ipse fecit sanctam et bonam, odio habebat, sed uitia et peccata que ipsi nobis  attraximus. Quapropter quadam iustitia Dei traditi sumus diabolo, quandiu sub peccato fuimus. Sicut legitur, postquam meruit homo audire: Terra es, et in terram ibis, hoc est totus terrenus effectus es et idcirco morieris. Dictum est et diabolo in serpente: Terram comedes, id est peccatores deuorabis. Ablatis autem uitiis et peccatis, per passionem Filii eius reconciliati sumus in id quod ante fuimus. Unde dicit Apostolus: Si, inquiens, cum inimici Dei essemus actibus, non natura, per mortem Christi saluati sumus, quanto magis in eius glorificabimur uita, si eam imitati fuerimus.

Non solum autem, sed et gloriamur in Deo per Dominum nostrum Iesum Christum, per quem nunc accepimus reconciliationem. Non solum, inquit, salui  erimus, et dabitur nobis uita eterna, sed et gloriamur in Deo Patre siue in cognitione Dei, quam habemus per Dominum nostrum Iesum Christum, cuius passione nunc reconciliationem accepimus. Nunc, inquit, reconciliati sumus Deo Patri, id est in tempore aduentus Christi, sicut enim uerbo Patri sumus creati, iuxta quod Ioannes dicit: Omnia per ipsum facta sunt, et sine ipso factum est nichil , ita quoque et ab illo sumus redempti et Deo Patri reconciliati.

Propterea sicut per unum hominem in hunc mundum peccatum intrauit, et per peccatum mors, et ita in omnes homines mors pertransiit, in quo omnes peccauerunt. Defectus dictionis isto in loco est huiusmodi:  Sicut per Adam peccatum et mors intrauit, ita per Christum iustificatio et uita eterna uenit. Propterea, inquit Apostolus, reconciliati sumus Deo, quia sicut per unum hominem Adam in hunc mundum, id est in uniuersitatem generis humani  peccatum intrauit, et per peccatum mors uenit, ita et in omnes homines mors corporis et anime pertransiit, sicut in illum primum, in quo omnes peccauerunt ita per Dominum nostrum Iesum Christum iustificatio intrauit, et per iustificationem uita futura. Sensus talis est: Sicut per Adam peccatum intrauit in genus humanum et mors, et per omnes transiit, sic per Christum uenit iustificatio et uita. In ipso quoque omnes peccauerunt, qui in lumbis eius erant, sicut Leui in lumbis  erat patris, quando decimatus est . Et congrue dicit primum intrasse peccatum ac deinde per peccatum subintrasse mortem, quia statim ut peccauit, mortalis factus est, sicut ei Deus ante predixerat: In quacunque die, inquiens, comederis ex eo, morte morieris. Peccauit concupiscendo atque comedendo, et mortalis factus est in peccando.

Usque ad legem enim peccatum erat in mundo. Non dicit usque ad tempus, quo data est lex, sed usque ad terminum finiende legis. Sic enim solliciti sumus dicere. Regnauerunt Huni usque ad Attalem [F. Attilam] regem, id est usque ad mortem Attale regis. Usque ad tempus, id est usque ad finem legis et initium gratie, peccatum originale et actuale fuit in mundo. Per gratiam autem Iesu Christi non solum originalia,  sed etiam actualia deserta sunt. Peccatum autem non imputabatur cum lex non esset. Hoc tripliciter intelligi potest. Quandiu lex naturalis non est in homine sicut in paruulis, quidquid agat paruulus, non imputatur esse peccatum, quia nescit quid sit bonum aut malum. Aliter: Antequam lex daretur, non agnoscebatur peccatum tam graue malum esse, sicut per legem ostensum est. uel aliter: Cum lex deesset, non imputabatur, id est ignorabatur qua pena dignum esset peccatum, quousque ipsa lex dixit: Qui hoc uel illud fecerit, morte moriatur. Sed regnauit mors ab Adam usque ad Moysen, etiam in eos qui non peccauerunt in similitudinem preuaricationis Ade. Id est mors idem est quod peccatum, ideo dicit regnasse mortem, quia uniuersum tenuit orbem tam  mors peccati, quam mors corporis. Quod dicit usque ad Moysen ita est intelligendum ut iam diximus, id est usque ad finem legis et initium gratie. Per Moysen enim intelligitur lex, sicut dicitur in Euangelio ad diuitem: Habent Moysen, id est legem. Et alibi: Incipiens a Moyse , hoc est a lege. Regnauit, inquit, mors anime in toto mundo, ex quo primus non peccauit usque ad finem legis Moysi et exordium Euangelii, non solum in alios, sed etiam in illos qui non sponte neque scienter peccauerunt, sicut paruuli erant, qui originalibus peccatis tenebantur obnoxii. Illi in similitudinem preuaricationis Ade peccant, qui scienter et uoluntarie peccant, sicut ille cui dixit Deus: Ex omni ligno  paradisi comede, de ligno autem scientie boni et mali ne comedas, etc. . Ille uero in similitudinem Ade non peccat, qui neque legem naturalem habet, neque cum studio peccat. Qui est forma futuri. Hoc tripliciter potest intelligi: Adam qui peccatum attulit mundo, exemplar siue forma est futuri Ade, id est Christi, quia sicut ex uirgine terra ille factus est, ita Christus ex uirgine Maria natus est. uel a contraria parte, aliter accipitur caput peccati, aliter caput iustitie: quia sicut Adam peccatum attulit et mortem, ita Christus iustificationem et uitam. Aliter: Si sic dixerimus, qui est forma futuris, ut quidam codices habent, erit sensus: Exemplar est futuris posteris suis in peccato, quia sicut ille peccator et mortalis exstitit, ita omnes posteri eius peccatores et mortales  nati sunt et nascuntur quotidie, transducto originali peccato in posteros, ut beatus Augustinus dicit, per concupiscentiam coitus, sed per gratiam Domini nostri Iesu Christi liberantur a peccatis et morte eterna: sicut enim nullus homo extra Adam, id est extra progeniem illius, ita nullus extra peccatum illius preter Christum.

Sed non sicut delictum, Ade, ita et donum iustificationis, hoc est maius fuit donum Christi, quo nobis remissio peccatorum uenit, quam peccatum Ade, per quod uenit mors. Et plus preualuit iustitia Christi in iustificando, quam peccatum Ade in occidendo: quoniam in his qui per Christum redimuntur, temporaliter ualet forma mortis ex Adam: forma autem uite ualebit in eternum per Christum. Si enim unius  hominis, Ade, delicto multi, id est electi, mortui sunt temporaliter, multo magis gratia Dei, qua nobis dimittuntur peccata, et donum Spiritus sancti in gratia unius hominis Iesu Christi in plures abundauit. Multi et plures ad electos referuntur, nec est comparatio, quod dicit plures, quia plures sunt reprobi qui damnabuntur, quam sint iusti qui saluabuntur, sed absolute positum est. Iungatur et hoc modo: Si propter unius hominis delictum Ade, non solum reprobi et nimium peccatores, sed etiam electi mortui sunt temporaliter corpore, non anima, multo magis abundauit et creuit gratia Dei, et donum per gratiam Iesu Christi in plures, id est in electos, in hoc enim plus, siue multo magis abundauit gratia, id est remissio peccatorum in electos, quam peccatum: quia non  solum illud peccatum originale, propter quod in mortem anime et corporis ruimus, sed etiam omnia actualia abstulit in electis, et insuper donauit uitam sine fine mansuram.

Et non sicut per unum peccatum, subaudis originale, uenit mors, ita et donum, subaudis gratie uenit, quod est dicere: Aliter atque ad aliud uenit peccatum Ade, et aliter atque ad aliud uenit donum Christi. Peccatum enim Ade uenit per inobedientiam ut mortem afferret: donum autem gratie Christi uenit per obedientiam: qua obediens fuit Deo Patri ut non solum originale, sed etiam omnia actualia auferret. Quid delictum fuerit per unum peccantem, ita erit intelligendum. Et non sicut per  unum peccantem, id est per Adam, uenit mors: ita et donum gratie uenit per Christum. Nam iudicium quidem ex uno in condemnationem, gratia autem ex multis delictis in iustificationem. Iudicium, siue damnatio, ex uno homine, Adam, uel uno peccato originali uenit in condemnationem omnium hominum: gratia autem Christi qua nobis gratis dimittuntur peccata, in iustificationem fidelium uenit ex multis delictis que post originale peccatum addita sunt. Et est sensus: Damnatio uenit ex uno homine, uel uno peccato originali, in condemnationem generis humani, gratia autem Christi uenit in iustificationem electorum ex multis delictis, id est ad hoc uenit, ut non solum ab illo uno originali, sed etiam ab omnibus actualibus nos iustificaret: ideoque aliter uenit  peccatum, aliter gratia. Considerandum, quia cum dicit iudicium uenire ex uno homine in condemnationem, loquitur contra Pelagianos, qui negant originale peccatum trahi ab infantibus quando nascuntur, dicentes: quia non per originem illud peccatum trahitur, sed per imitationem, quod omnino falsum est. Si enim ita esset, ut illi delirant, nequaquam Dominus expresse in Euangelio diceret: Si quis non renatus fuerit ex aqua et Spiritu sancto, non intrabit in regnum celorum . In ueteri quoque Testamento nequaquam diceret: Masculus cuius caro circumcisa non fuerit, peribit de populo suo, quia pactum meum irritum fecit , non per se, sed in patre suo Adam in paradiso.

Si enim unius hominis delicto mors regnauit per  unum, multo magis abundantia gratie donationis et iustitie accipientes in uitam regnabunt per unum Iesum Christum. Et est sensus: Si pro delicto unius hominis Ade, quod per unum hominem Adam uenit, mors corporis et anime regnauit temporaliter, et ad tempus in electis multo magis regnabunt illi in uita eterna, accipientes per Iesum Christum abundantiam, id est plenitudinem gratie, qua dimittuntur peccata, et plenitudinem dominationis, id est dona Spiritus sancti que electis donantur, quando illis datur per Spiritum sermo sapientie, et cetera dona singulis diuiduntur, accipientes etiam plenitudinem iustitie, id est omnes uirtutes, ut post baptismi gratiam iuste sancteque uiuamus. Si enim moriuntur electi temporaliter propter originale peccatum, tamen  per gratiam Christi accipiunt uitam sempiternam, ubi regnabunt cum ipso.

Igitur sicut per unius delictum in omnes homines in condemnationem mortis, sic per unius iustitiam in omnes homines in iustificationem uite, id est sicut per unius hominis delictum in omnes homines generaliter in condemnationem uenit mors et peccatum, sic et per unius hominis iustitiam, id est Christi, in omnes homines electos et predestinatos ad uitam eternam uenit gratia in iustificationem uite.

Sicut enim per inobedientiam unius hominis, Ade, peccatores constituti sunt multi, id est omne genus humanum, quod in lumbis Ade erat, ita per unius hominis obedientiam, id est Christi, qua fuit obediens  Patri usque ad mortem, iusti constituentur multi, non tamen omnes.

Lex autem subintrauit, ut abundaret delictum. Iudei ignorabant ad quid acceperant legem, et putabant se per circumcisionem et per carnales obseruationes saluari posse sine gratia Domini nostri Iesu Christi. Unde Apostolus uolens eis ostendere, quia lex non est data ut peccata auferret, sed demonstraret, ait: Lex autem subintrauit, id est subito intrauit, ut abundaret delictum. Quomodo abundat delictum per legem? Dupliciter: uel quia dum precepit, dicens: Ne adulterium facias; non concupiscas rem proximi tui , exardescit animus ad libidinem et ad concupiscentiam, qui ante nesciebat quod concupiscentia huiusmodi peccatum esset, aut  tale. uel dum transgressor fit legis et crescit delictum in uindictam, quia maiori pena et uindicta dignus est, qui scienter contra legis precepta peccat, quam qui non habens legem ignoranter delinquit. Ubi autem abundauit peccatum, superabundauit et gratia. Originali peccato quod ad omnes peruenit addita sunt actualia, et abundauit siue excreuit delictum. Sed ubi delictum abundauit et creuit per actualia peccata et contemptum legis, superabundauit gratia Christi, que non solum peccatum originale, sed etiam actuale abstulit, largiens insuper pia benignitate uitam sine fine mansuram.

Ut sicut regnauit peccatum in mortem, ita et gratia regnet per iustitiam in uitam eternam, per Iesum Christum Dominum nostrum. Ac si diceret: Sicut  regnauit ac tenuit principatum originale peccatum, et insuper actuale electis est ut in mortem eos traheret ad tempus, ita et gratia qua dimittuntur peccata, regnet in electis per iustitiam eorum in uitam eternam illos intromittendo per adiutorium Iesu Christi. In hoc enim maior est gratia Christi que nobis data est quam peccatum Ade: et magis nobis profuit, quam illud nocuit: quia peccatum Ade facit nos ad tempus mori: gratia autem Christi dimittit nobis non solum originale, sed etiam actuale peccatum, faciens nos insuper uiuere in uitam eternam, etc.



CAPUT uI.

Quid ergo dicemus? Permanebimus in peccato, ut gratia abundet? Absit. Hec ad superiora pertinent,  ubi dicit Apostolus: Et non, sicut aiunt nos quidem dicere, faciamus mala, ut ueniant bona; et illud: Ubi abundauit peccatum, superabundauit et gratia. Quidam enim gentilium; ubi audierant predicationem Pauli, aliorum apostolorum: ubi debuerant accipere uitam, ibi acceperunt mortem, non intelligentes sensum predicationis eorum. Unde dicebant apostolos predicare, quia quanto homo amplius peccaret, tanto magis Deo placeret: et ubi maior esset culpa, ibi maior esset gratia Dei: ut dum omnes essent nimium peccatores, ipse solus appareret iustus: et quo maiora peccata et plura dimitteret, eo plus misericors esse laudaretur. Quapropter dicebant: Faciamus mala, ut ueniant bona:  quia quo amplius peccamus, eo maiorem gratiam apud Deum habemus. Nos autem aliter debemus dicere: Fecimus mala: et uenerunt bona sine nostris meritis per gratiam Christi. Faciamus modo bona, ut ueniant nobis bona, attendentes quod dicit Apostolus ex persona fidelium loquens, qui se a peccatis seruant: Nunquid permanebimus in peccato? Hoc est: nunquid semper peccabimus, ut gratia Dei in hoc abundet ut plus habeat quod uobis dimittat, et crescat nobis dimittendo, sicut quidam carnalium dicunt, absit? Non fiat illud: ut semper in peccatis permanemus. Hoc autem digna consideratione perpendendum est, quia idcirco ista contra dicit Apostolus: ne aliquis infidelium dicere possit: quod asserat ipse peccandum esse, ut gratia  Dei abundaret. Qui enim mortui sumus peccato, tempore baptismatis, quomodo adhuc uiuemus in illo? id est si omnia peccata nobis dimissa sunt in baptismo, quare obedimus uitiis et suggestionibus carnis? Ille mortuus est peccato, qui non habet peccatum, cui deleta sunt omnia peccata in baptismo: e contra ille uiuit peccato, qui obedit delectationibus peccati et suggestionibus praue uoluntatis. Docet autem Apostolus ut postquam in baptismate accepimus remissionem peccatorum, abstineamus a carnalibus peccatis: et in quantum humana fragilitas ualet, nosmetipsos restringamus per Dei gratiam a delectationibus carnis et prauis cogitationibus.

An ignoratis, fratres, quia quicunque baptizati sumus in Christo Iesu, in morte ipsius baptizati sumus?  Beatus apostolus mystice et subtilissime isto in loco loquitur, et uult ostendere quomodo mysterium mortis, sepulture et resurrectionis Christi ad baptismum nostrum pertineat, et dicit: Nunquid ignoratis, o Romani, mysterium mortis Christi, sepulture ac resurrectionis, quomodo conueniat mysterio baptismatis? Certe, ut puto, ignoratis: et si ignoratis, ego uobis pandam. Sed questio oritur in hoc loco, cum precipiat Dominus apostolis in Euangelio in nomine sancte Trinitatis baptizare credentes, cur Apostolus in hoc loco solummodo personam Christi assumat dicens: Quicunque baptizati sumus in Christo Iesu, in morte ipsius baptizati sumus, que hoc modo soluitur, quia Apostolus in hoc loco non tantum rationem et institutionem describere  baptismi disposuit, quantum mysterium mortis Christi et ubi de morte erat aliquid locuturus, indignum duxit personam Patris et Spiritus sancti ponere, que carnem non suscepit, neque mortem, sed personam tantummodo Filii que carnem assumpsit, et pro nobis mortua est. Non enim conueniebat ut diceret: Quicunque baptizati sumus in nomine Patris, et Filii, et Spiritus sancti, in morte ipsius baptizati sumus. Iterum querendum est quomodo baptizati sumus in morte Christi, Christo mortuo in cruce pro peccatis nostris, qui est caput omnium electorum, omnes electi qui sunt membra eius, commortui sunt peccato capiti suo Christo, uerbi gratia: Sicut ablato et absciso capite cuiuslibet animantis, commoriuntur  omnia membra, ita mortuo Christo commortui sunt in illo omnes electi et baptizati in eius passione. Passio etenim illius baptismus noster fuit. Ille quidem mortuus est corpore, et nos peccato, quia ipse pro peccatoribus mortuus est, et nostrum peccatum in sua morte occidit. Aliter: In morte ipsius baptizati sumus, id est in fide passionis et mortis eius quia per fidem passionis Christi et baptismi gratiam abluimur a peccatis. Ista enim duo ita coniuncta sunt, ut neque passio Christi sine baptismo neque baptismus sine fide passionis Christi, nos possit saluare. Dicamus et aliter: In morte ipsius baptizati sumus, id est ad exemplum et figuram mortis eius ut illi commoreremur peccato, sicut mortuus est ipse corpore, uel ad exemplum mortis  eius, eo modo quo in sequentibus dicendum est. Inter hec considerandum est quatuor esse genera baptismatum. Unum tantum in aquis, sicut fuit baptismum Ioannis quod remissionem peccatorum non dedit; aliud in igne uel Spiritu, quo baptizati sunt apostoli in die Pentecostes: et de quo Dominus dixit: uos autem baptizabimini Spiritu sancto , quia eo die in igne apparuit super apostolos; tertium est in aqua et Spiritu, in quo sancti apostoli baptizabant, Domino precipiente: quod genus baptismatis sancta Ecclesia modo retinet; quartum est in sanguinis effusione, quo baptizatus est ipse Dominus omnesque sancti martyres: de quo etiam Dominus ait filiis Zebedei: Potestis baptizari baptismate quod ego baptizari habeo ? id est  potestis effusionem sanguinis uestri sustinere: quorum unus, scilicet Iacobus eo baptismate baptizatus est, decollatus ab Herode. Sed et hoc quoque notandum est, quia in baptismate tria sunt corporalia atque uisibilia, et tria incorporalia atque inuisibilia. Tria sunt uisibilia: sacerdos uidelicet, corpus baptizandum et aqua. Tria inuisibilia: fides, et anima que abluitur a peccatis, et Spiritus, quo cooperante remissio peccatorum datur. Fortassis etiam queret aliquis quare in aqua solummodo, et non aliquando in uino baptismus consecretur? Cui respondet beatus Ambrosius, idcirco uniformiter hoc fieri in aqua, ut intelligatur, quia sicut aqua sordes corporis aut uestimenti abluit, ita illud baptisma maculas anime sordesque uitiorum emundando abstergit.

 Consepulti enim sumus cum illo per baptismum in mortem, subaudis peccati et uitiorum. Quomodo possumus uiuentes in carne consepeliri Christo? Si moriemur peccato, sicut ille mortuus est in cruce, et baptizamur in nomine sancte Trinitatis, consepelimur ei; si aut uiuimus peccato, nequaquam possumus consepeliri ei. Consideremus ergo quomodo moriamur peccato, et consepeliamur et conresuscitemur Christo, et quomodo concordet mysterium mortis, sepulture et resurrectionis eius baptismati nostro: Christus, postquam mortuus est in cruce, de cruce positus est in sepulcro: de sepulcro tertia die uictor resurrexit. Similiter et nos uenientes ad fontem baptismatis, dum abrenuntiamus diabolo et  omnibus pompis eius, et omnibus operibus eius, morimur peccato, sicut Christus mortuus est in cruce, Christus de cruce positus est in sepulcro, et nos post confessionem sancte Trinitatis consepelimur ei in cognato, id est simul nato terre elemento, hoc est in aqua. Resurrexit ipse tertia die uiuus, et nos post ternam mersionem resurgemus de morte peccatorum ad uitam, ut Deo uiuamus in sanctitate et bonitate ceterisque uirtutibus. Ascendit ad celos, et nos post illum ascendemus, si in nouitate uite ambulauerimus: et quasi diceret aliquis Apostolo: Ad quid sumus consepulti Christo? subiunxit: Ut quomodo surrexit Christus a mortuis per gloriam Patris, ita et nos in nouitate uite ambulemus. A mortuis surrexit Christus, id est a sepulcro quod proprie  locus est mortuorum siue ab inferno. Per gloriam autem Dei Patris dicit surrexisse Christum, id est per diuinitatis uirtutem, ut glorificaretur Deus Pater in eius suscitatione, sicut ipse loquens ad Patrem dixit: Pater, clarifica nomen tuum , id est suscita Filium tuum, ut mea suscitatione glorificeris. Potest etiam intelligi, quod ipse Filius potentia deitatis suscitauerit semetipsum, qui est gloria Patris, sicut ei dicit in psalmo: Exsurge, gloria mea, exsurge, psalterium , id est chorus omnium uirtutum. Cui Filius, Exsurgam diluculo . Ipse quoque Filius dicit de sua suscitatione loquens ad Iudeos, Soluite templum hoc, et post triduum suscitabo illud, ita enim intelligendum est, ut sicut tota trinitas creauit illum hominem, ita tota trinitas  suscitauit illum, quia opera totius Trinitatis inseparabilia sunt. Precipit ergo Apostolus, ut sicut Christus surgens a mortuis iam non moritur, ita et nos in nouitate uite ambulemus, hoc est sicut noui effecti sumus in baptismo, ita semper noui et immaculati uiuamus: ambulantes de uirtute in uirtutem. Nouitas enim uite est, post baptismum criminalia peccata non committere, et a leuibus in quantum possibile est temperare, qua nouitate innouantur quotidie electi, dum proficiunt in uirtutibus, et laudatur omnipotens Deus in illorum operibus, sicut Deus dicit: uideantur opera uestra bona, et glorificent Patrem uestrum qui in celis est .

Si enim complantati facti sumus similitudini mortis eius, id est Christi, simul et resurrectionis erimus,  subaudis complantati, id est coniuncti et conformes. Quidam codices habent resurrectionis genitiuum uidelicet casum, sed melius est, ut doctores dicunt, dicere per datiuum resurrectioni, quia uerbum complantati ei, superioribus iungitur: arbor complantatur arbori cum inseritur, et Christus arbor est per similitudinem, de qua dicit Salomon in persona sapientis, que est Christus: Lignum uite est his qui apprehenderint eam . Ipse est etiam arbor uite que est plantata in medio paradisi, hoc est in medio Ecclesie. Idcirco autem arbori comparatur, quia sicut arbor pascit et umbram prestat, ita Christus pascit angelos spirituali cibo, sua uidelicet contemplatione, homines uero cognitione sua, protegens  utrosque ab omni aduersitate; generaliter autem pascit et reficit totum mundum cibo corporali. Mors etiam eius arbor potest intelligi, quia sicut arbor ad hoc plantatur ut fructum afferat plantatori, ita mors Christi ad hoc celebrata est in cruce, ut fructum salutis et redemptionis afferret mundo. Queritur quare dixerit Apostolus, complantati sumus similitudini mortis eius, id est Christi, et non simpliciter complantati sumus morti eius. Mors enim Christi in hoc loco dupliciter potest intelligi, tam spiritalis uidelicet quam corporalis. Similitudini mortis eius corporalis complantamur, quando sicut ille mortuus est corpore pro peccatoribus nos morimur peccato. In hoc enim est similitudo, quia ille mortuus est corpore, nos uitiis. Aliter: Similitudini  mortis eius spiritalis complantamur, quando morimur criminalibus peccatis. Ille enim in ueritate mortuus est peccato, qui nunquam peccauit. Cui ueritati non possumus complantari et coniungi, quia quandiu sumus in hoc mortali corpore, ex toto carere peccatis leuioribus non possumus, sicut dicit Ioannes: Si dixerimus, inquiens, quia peccatum non habemus nos ipsos seducimus, et ueritas in nobis non est . Tunc enim similitudinem mortis eius assumimus spiritualis, quando eius auxilio freti criminalia peccata non committimus, et sic complantamur in presenti seculo similitudini mortis eius, tam corporalis quam spiritualis, ut sicut ille mortuus est corpore, et mortuus est omnibus peccatis: quia nunquam peccauit, moriamur et nos omnibus  peccatis criminalibus, erimus utique complaxfati et coniuncti resurrectioni eius in gloria, et cum apparuerit, similes ei erimus, quoniam uidebimus eum sicuti est .

Hoc scientes quia uetus homo noster simul crucifixus est, ut destruatur corpus peccati, et ultra non seruiamus peccato. ueterem hominem, ut dicit beatus Augustinus. uoluerunt quidam intelligere corpus, nouum uero animam: sed non conuenit illud, quia corpus exterior homo a plerisque appellatur, interior uero anima. Hoc uero in loco ueterem hominem uocat uitam et conuersationem ueteris hominis Ade, que crucifixa, id est mortua, occisa est semel in baptismate. Quicunque enim originali adhuc et  actualibus peccatis tenetur obnoxius que Adam perpetrauit, uel etiam pluribus, uetus homo est et sequax Ade, quia uitam et conuersationem eius imitatur. Ad quid ergo mortua est et deleta illa conuersatio, que uetus homo dicitur? Ut destruatur corpus peccati, Corpus nostrum corpus peccati est, quia nos trahit ad peccatum per suggestionem carnis et concupiscentiam prauam. Quod corpus non ita precipit Apostolus destrui ut annichiletur, sed ut quiescat ab opere peccati. Tunc enim quasi destruitur, dum refrenatur et retrahitur a peccato et mala uoluntate, quam desiderat adimplere, nec permittitur seruire peccato. Aliter: Peccatum enim hic possumus intelligere diabolum, qui est auctor peccati, corpus uero eius uniuersitatem uitiorum. Sicut Christus caput  est omnium electorum et omnium uirtutum, omnesque electi, et omnes uirtutes sunt corpus eius, ita diabolus caput est omnium reproborum omniumque uitiorum, omnesque reprobi et omnia uitia corpus illius sunt, et ad hoc delata est uita et conuersatio ueteris hominis Ade semel in baptismo: ut destruatur uniuersitas uitiorum, que est corpus diaboli: ut ultra non seruiamus diabolo; aliter secundum origenem corpus peccati potest appellari uniuersitas uitiorum, que faciunt unum corpus quodammodo peccati: singula autem uitia membra sunt uniuersitatis: quam precipit Apostolus destrui per abolitionem, id est per deletionem cessationis. Bene autem dicit Apostolus semel mortuum esse ueterem hominem, ut admoneat nos cauere criminalia  peccata: quia sicut Christus semel mortuus est, et iam non moritur, ita et nos si semel mortui sumus peccato in baptismate, non possumus iterum baptizari.

Qui enim mortuus est, subaudis peccato in baptismo, iustificatus est a peccato, id est alienus effectus est ab omnibus peccatis: quapropter debet se custodire, ne iterum polluat se criminalibus peccatis, quia non poterit iterum iustificari per baptismum.

Si autem mortui sumus cum Christo, tempore baptismatis peccato, eo modo quo superior sermo texuit, credimus quia simul etiam uiuemus cum Christo in celo post generalem resurrectionem. Scientes quod Christus resurgens a mortuis, id est a sepulcro, quod proprie locus est mortuorum, uel ab inferno, iam non moritur, mors illi ultra non dominabitur. Hoc laborat  Apostolus in hoc loco, ut ostendat credentibus, quia si semel remissionem peccatorum acceperint, non posse eos iterum baptizari, sicut Christus non potuit mori nisi semel. Et sicut Christus surgens a mortuis iam non moritur, ita et nos semper debemus uiuere uirtutibus, quia anima que peccauerit, criminali peccato morietur. Quod autem dicit, mors illi ultra non dominabitur, mortem intelligere possumus dupliciter, siue mortem corporalem atque temporalem, que ad tempus dominata est ei, ipso permittente, siue diabolum qui ei etiam quodam modo dimissus est dominari per ministros suos ipso permittente. Intrauit autem diabolus in cor Iude ut traderet Christum . Ipse etiam suasit Iudeis et Pilato, ut eum crucifigerent. Quod diabolus  mors appellatur qui mortem attulit mundo, ostendit Ioannes inquiens: Et nomen illi mors .

Quod enim mortuus, subaudis Christus, peccato mortuus est semel, iste uersiculus ita distinguendus est ut primum dicatur quod enim mortuus est, ac deinde subsequatur, peccato mortuus est semel, id est semper mortuus fuit peccato, quia nunquam peccauit. Solus Christus semel mortuus est peccato, id est semper, quia nunquam peccauit. Aliter: Quod Christus mortuus est corporaliter, semel mortuus est peccato nostro, non amplius, ita et nos semel morimur in baptismate. Possumus tamen post baptismum, si peccauerimus, mori peccato, et per dignam penitentiam resurgere: quod autem uiuit, uiuit Deo,  Christus, dum mortuus esset in cruce, et sepultus in monumento, uidebatur non uiuere, sed quid fecit? Intrauit in domum fortis, id est descendit in infernum, abstulit diabolo illos quos tenebat electos, et potestatem etiam quam habebat in hoc mundo illi abstulit, sicque quadragesimo die resurrectionis sue ascendens in celum, uiuit eternaliter Deo, id est in gloria paterne maiestatis.

Ita et uos existimate uos mortuos quidem esse peccato, tempore baptismatis, uiuentes autem Deo. Melius habetur in Greco, ut in Origene legitur: Cogitate uos mortuos peccato, uiuentes autem Deo; et est sensus: Sicut ille qui crucifixus est, nichil aliud cogitat, nisi tantummodo misericordiam Dei exoret: quatenus eius spiritum dignetur suscipere, sicut et  Dominus dixit ad Patrem: In manus tuas commendo spiritum meum : ita et uos, si quando uenit mala concupiscentia, et delectatio praua inflammat uos ad libidinem et ad cetera mala patranda, cogitate et ad memoriam reducite, quia in baptismate mortui estis omnibus peccatis: ubi recepistis remissionem peccatorum, et talia cogitantes uiuite Deo, id est sapientie, prudentie, castitati, ceterisque uirtutibus. Quicunque enim uiuit Deo, omnibus uirtutibus uiuit que in Deo sunt.

Non ergo regnet peccatum in uestro mortali corpore, ut obediatis concupiscentiis eius. Iam quia mortui estis peccato in baptismate, et uiuitis Deo, cauete ne regnet peccatum in uestro mortali corpore, id est quandiu in presenti seculo estis. Non dicit  Apostolus non sit peccatum in uestro mortali corpore, sed non regnet. Quandiu sumus in hoc mortali corpore, ad integrum carere peccatis non possumus. De quibus ergo peccatis dicit? De homicidio, de adulterio et de ceteris criminalibus uitiis, que a regno Dei nos separant, non de leuioribus, sicut est peccatum cogitationis et concupiscentie. Et quomodo non regnat peccatum in nostro mortali corpore si statim ut pulsauerit nos consentimus, et obedimus delectationi eius, quia subiaceamus ei?

Sed neque exhibeatis, id est preparetis, membra uestra arma iniquitatis peccato. Iniquitas est quidquid contra legem agitur, ideoque per iniquitatem debemus intelligere omnia uitia. Membra corporis nostri ad hoc facta sunt, et sensus nostri corporis ad  hoc nobis dati sunt, ut nobis necessaria procurent et Deo militent. Si autem inclinamus aures ad audiendam detractionem de proximo, et ad delectanda uerba otiosa, et ad carmina meretricum, si aperimus oculos ad concupiscendam mulierem, si malum odorem, id est malam famam ex nobis diffundimus: si delectamur in odoribus meretricum, si os aperimus ad loquendam blasphemiam in Deum uel proximum: si extendimus manus ad rapinam, si dirigimus gressus pedum ad effundendum sanguinem, tunc membra nostra exhibemus ad hoc, ut sint arma militantia peccato et diabolo, qui est auctor mortis omniumque uitiorum, hoc est preparamus illa ut militent peccato et diabolo. Sed exhibete, id est preparate,  uos Deo tanquam ex mortuis uiuentes, et membra uestra exhibete arma iustitie Deo. Id est, ut sint Deo arma omnium uirtutum militando ei. Si omnia que superius diximus de membris nostris pretermittimus, et in Dei seruitio illa occupauerimus, ut inclinemus aures ad audienda uerba Dei, aperiamus oculos ad scrutanda eloquia diuina et ad pauperem respiciendum: aperiamus os ad enarranda magnalia Dei, extendamus manus ad eleemosynam, dirigamus pedes ad pacem, bonum odorem de his omnibus reddentes, tunc membra nostra arma omnium uirtutum erunt, et militabunt Deo. Quod autem dicit tanquam ex mortuis uiuentes, sensus est: Sicut illi qui Domino resurgente surrexerunt, de quibus dicit Euangelista: Multa corpora sanctorum surrexerunt  , uiuunt quidem, sed neque concupiscentes neque peccare appetunt, ita et uos cogitate mortuos quidem esse peccato et uiuite Deo, declinantes a peccatis criminalibus.

Peccatum enim uobis non dominabitur, subaudis si hec feceritis, sed utinam uobis peccatum non dominetur: ubi dominatur peccatum, ibi perficitur. Dominatur enim homini quando obedit desideriis eius. Non enim estis sub lege, sed sub gratia. Non estis, inquit, sub lege Moysi, que punit et damnat peccatores, sed sub gratia Christi, id est sub remissione peccatorum: et quia remissionem peccatorum iam perceptam habetis, non debetis peccare.

Quid ergo? Peccabimus quia non sumus sub lege, Moysi, que peccatores punit, sed sub gratia? que  peccatum dimittit. Poterat aliquis dicere, iam quia sub lege non sumus que penam infert peccantibus, satis possumus peccare, quia quidquid deliquerimus dimittetur nobis larga pietate per gratiam Christi: ad hec Apostolus, non affirmando dicit, sed denegando: Nunquid ergo semper peccabimus, eo quod lex deest cuius pena constringamur? Absit, ut semper peccemus, quia gratia ita uult nos uiuere, ut criminalia peccata non admittamus.

An nescitis, id est, nunquid ignoratis, quoniam cui exhibetis uos seruos ad obediendum, serui estis eius cui obeditis, siue sitis serui, peccati ad mortem eternam, siue obeditionis Christi ad iustitiam. Si seruimus uirtutibus et Deo, serui sumus uirtutum et Dei: si uero seruimus uitiis et diabolo, serui sumus  uitiorum et diaboli.

Gratias autem Deo quod fuistis serui peccati. Fuistis quidem, sed iam non estis. Referens Apostolus gratias Deo de fide, bonisque operibus illorum, laudat illos, sicut et illos de quibus dicebat: Fuistis aliquando tenebre, nunc autem lux in Domino . Obedistis autem ex corde in eam formam doctrine in quam traditi estis. Obedistis, inquiens, Deo in ea forma doctrine, id est in doctrina Christianitatis, in doctrina ecclesiastica, in qua docti siue uocati et assignati estis Deo.

Liberati autem a peccato, id est ab omnibus uitiis et ab omnibus peccatis in baptismo; serui facti estis iustitie, id est omnium uirtutum. Sicut nomine peccati  intelliguntur omnia uitia, ita nomine iustitie omnes uirtutes.

Humanum dico propter infirmitatem carnis uestre. Quid est quod dicit Apostolus: Humanum dico? hoc est leue, et ad complendum facile, ac si diceret aliis uerbis: Quia carnales adhuc estis, nec potestis propter fragilitatem carnis maiora precepta ferre et implere, idcirco leuia precepta uobis committam. Quid enim tam facile, ut Origenes dicit, quid tam leue quam ut sit homo tam promptus ad iustitiam et uoluntatem Dei complendam, sicuti et ad mala opera solet esse promptus ubique? Multo magis siquidem leuius potest uirtutibus deseruire, quam uitiis: et Dei uoluntatem adimplere, quam diaboli. uideamus quomodo et dicamus pauca ex pluribus.  Est quilibet latro, et quilibet alius iustitia propria uiuens, non de rapina. Dum latro cruciatur gelu et frigore, et superfluis meditationibus per dies et noctes torquetur, uoluens animo et exspectans in agro quomodo furtum perficiat, iustus securus epulatur in die de laboribus suis, et quiete noctis cum securitate delectatur, et dormiente isto somno gratissimo, plerumque ille qui gelu frigoris et inedia famis torquetur, occiditur ab his quibus uim inferre moliebatur. Similiter qui adulterium perpetrat, timet superuenire maritum et interfici ab illo, timet etiam uicinos propter famam uolantem. Econtra castus et amator proprii connubii cum securitate firma seruat castitatem suam: uel etiam secure cum optata quiete amplectitur proprium connubium,  quapropter subiungit Apostolus: Sicut enim exhibuistis, inquit, id est preparastis, membra uestra seruire immunditie, id est libidini, fornicationi, impudicitie, et iniquitati ad iniquitatem, subaudis perpetrandam: Ita nunc exhibete membra uestra seruire iustitie omnibusque uirtutibus in sanctificationem, uidelicet ut sancti esse possitis, secundum quod Deus precipit: Sancti estote quia et ego sanctus sum . Per iniquitatem debemus intelligere omnia peccata, quia quidquid contra legem Dei agitur iniquitas nuncupatur. Per iustitiam uero omnes uirtutes, et est sensus: Sicut uos preparastis antequam ad fidem uocati essetis, ut seruiretis omnibus immunditiis omnibusque uitiis, ita nunc in fide iam consistentes preparate membra uestra et omnes  sensus corporis uestri, quomodo seruiatis omnibus uirtutibus.

Cum enim serui essetis peccati liberi fuistis iustitie, id est alieni fuistis a iustitia. Sicut qui seruit peccato et diabolo, eius seruus est cuius uoluntatem adimplet: sic qui seruit iustitie seruus est iustitie et Dei. Qui enim seruit furto et adulterio, seruus est furti et adulterii. Sed et hoc sciendum, quia sicut seruum esse iustitie laudabile est, liberum uero esse a iustitia non est laudabile: ita seruum esse peccati detestandum est, liberum autem a peccato, laudandum.

Quem ergo fructum habuistis tunc in illis, subaudis immunditiis peccatorum, in quibus tunc erubescitis?  Nam finis illorum mors est. Romani antequam ad fidem Domini uenirent, omnibus uitiis omnibusque turpitudinibus seruiebant, quod etiam turpe est dicere, que ab Apostolo in hac Epistola iam sunt superius commemorata. uenientes autem ad fidem erubescebant ac uerecundabantur, non solum facto, sed etiam in recordatione eorum, unde uolens eos confirmare, ne ad illa reuerterentur, aiebat: Dicite mihi quem fructum, id est quid boni consecuti estis uel quam remunerationem bonam habuistis in illis immunditiis quas perpetrastis antequam ad fidem ueniretis, in quarum recordatione et memoria nunc erubescitis et uerecundamini? Nam finis, id est consummatio illorum peccatorum, mors eterna est. Quando homo in peccatis criminalibus moritur, et  terminum uite facit, finis peccatorum mors est illi: quia mortem eternam inde accipit. De talibus dicit Propheta: Computruerunt iumenta in stercore suo . Iumenta appellantur homines qui irrationabiliter uiuunt, sine honestate morum et conuersationis. Iumenta quippe putrescere est in stercore, in fetore luxurie, et turpitudinibus uitiorum uitam finire.

Nunc uero liberati a peccato, serui autem facti Deo, habetis fructum uestrum in sanctificationem, finem uero uitam eternam. Nunc, inquit, liberati a peccato per passionem Christi, per aquam baptismatis, serui autem facti Deo, qui antea eratis serui diaboli, habetis fructum operum uestrorum in sanctificationem, quia opus uestrum sanctum, sanctificationem uobis  procurat: finem uero uitam eternam, id est propter consummationem operum uestrorum habebitis uitam eternam: que uobis dabitur pro perseuerantia uestra.

Stipendia enim peccati, id est remuneratio peccatorum, mors, eterna est. Non tamen de omnibus peccatis intelligendum est, sed de criminalibus peccatis, de quibus dicit Ioannes: Est peccatum ad mortem, non pro hoc dico ut quis roget . Stipendium dicitur a stipite pendenda, id est a substantia ponderanda. Antiquitus enim potius ponderabatur pecunia quam numerabatur. Unde militibus pro uita regis et libertate patrie militantibus stipendium, hoc est substantia et remuneratio ex publico erario conferebatur: et sicut illis remunerationis  causa stipendium dabatur, ita militantibus diabolo dabitur mors, siue eterna damnationis pro remuneratione. Gratia autem Dei uita eterna in Christo Iesu. Quid est quod loquens de remuneratione peccati, stipendium nominauit ipsam remunerationem, et de remuneratione electorum dixit tertiam Dei? Ideo, quia illi qui militant, propriam mercedem accipiunt, quidquid autem electi habent, totum a gratia Dei accipiunt, siue fidem, siue caritatem, seu aliquod bonum opus habeant, et insuper pro gratia ista fidei et bonorum operum gratis accipient a Deo uitam eternam per adiutorium Iesu Christi, sine quo nichil boni habere possumus



CAPUT uII.


An ignoratis, fratres? id est nunquid ignoratis que ego dicturus sum: scientibus enim legem loquor, quia lex in homine dominatur quanto tempore uiuit. Comparatio est in hoc loco, et in sequentibus a lege humana tendens ad diuinam legem, siue a lege Moysi ad legem Euangelii gentibus Iudeisque loquebatur Apostolus habitantibus Rome, ex quibus Iudei legem diuinam sciebant, Romani quoque ab Atheniensibus leges sibi mutauerunt, quorum rex Phoroneus leges humanas composuerat, ideo dixit legem scientibus: De lege loquor, que hanc habet consuetudinem, ut unicuique homini dominetur quanto tempore ipse homo uiuit. uerbi gratia: Romanus quanto tempore uiuit, sub dominio Romane legis  consistit, Gallus et Hispanus similiter, Iudeus et Christianus, monachus et canonicus, quanto tempore uiuunt, sub dominio legis sue uiuunt.

Nam que sub uiro est mulier, uiuente uiro, alligata est legi, id est potestati uiri: si autem mortuus fuerit uir eius, soluta est a lege uiri, secundum legem Moysi et Euangelii, necnon secundum leges humanas ista est consuetude, ut uiuente uiro, sub eius potestate sit mulier? mortuo uero illo, soluitur a potestate illius, et potest cui uult nubere. uel aliter: Si acceperit Gallicus homo uxorem Romanam genere, quandiu uixerit uir eius, sub ea lege uiuet qua uir eius, et per eam respondebit interrogata in publico: mortuo autem uiro, reuertetur ad propriam legem, et deinceps non uiuet sub lege uiri: preterea  digna consideratione perpendendum est duos uiros in hoc loco spiritualiter ab Apostolo introduci, et unam mulierem. Unus autem uir lex intelligitur Moysi, que sicut uir super uxorem, ita illa tenebat Dominum super Isreliticam plebem: alter uero uir accipitur peccatum, quod plerumque dominatur anime. Mulieris autem nomine, uel specialiter unamquamque animam, uel generaliter totam plebem Isreliticam uult intelligi, quod in sequentibus distincte singulis in locis manifestabitur. Nam cum dicit Apostolus: Que sub uiro est mulier, per uirum uult intelligi legem Moysi, per mulierem autem specialiter quamlibet animam, uel generaliter plebem Isreliticam, ut diximus, que sub lege Moysi consistebat. Quod uero subiungit, uiuente uiro alligata  est legi, per uirum hic uult intelligi passiones carnis, id est uitia, que quandiu uiuunt in homine, alligatus est legi Moysi, que dicit: Si quis hoc uel illud fecerit, morte moriatur, et est sensus: Anima uel plebs que sub uiro est, id est sub lege Moysi censistit, uiuente uiro, id est regnantibus in illa passionibus et delectationibus et uitiis carnis, subiacet legis Moysi uindicte que data est impiis et peccatoribus. Si autem mortuus fuerit uir eius, id est si mortua fuerint peccata in anima et uitia carnis, soluta est a lege uiri, id est non est iam subiecta legi Mosaice, quia nichil habet quod ei debeat: lex enim non est posita iustis, sed peccatoribus et impiis. uiuit et regnat peccatum in anima quando statim  ut pulsat hominem perficit: moritur uero quando mens non obedit eius suggestioni et delectationi.

Igitur uiuente uiro uocabitur uxor adultera si fuerit cum alio uiro. Hoc simpliciter intelligendum est, et eo modo quo et illud in Euangelio. Omnis qui dimiserit uxorem, et alteram duxerit, mechatur, excepta causa fornicationis: et qui dimissam a uiro duxerit, mechatur : et qui dimittit, si alteram accipit, et qui dimisse copulauerit se, uterque adulterium perpetrat. Potest tamen non conuenienter referri ad plebem Isreliticam sicut et superiora. Quandiu lex uixit, id est, quandiu obseruari debuit a Iudeis, si quis Iudeorum reliquit illam, et cultum Dei ueri, et se copulauit errori gentilium adorando idola, adulter fuit. Unde etiam ipsa plebs meretrix  appellatur, dicente Ezechiele: Propterea, meretrix, audi uerbum Domini . Si autem mortuus fuerit uir eius, liberata est a lege uiri, ut non sit adultera, si fuerit cum altero uiro. Ad litteram satis patent: Si autem mortuus fuerit uir eius, id est, si mortua fuerint peccata et uitia carnis, que solent plerumque dominari anime, liberata est a lege uiri, id est Moysi, que tandiu dominabatur homini, quandiu peccabat: et non erit adultera, si fuerit cum alio uiro, id est cum Christo, et sub Euangelio. Anima enim que liberata est a peccatis, Christo debet adherere.

Itaque, fratres mei et uos mortificati estis legi per corpus Christi. Debuerat dicere, Mortua est lex uobis, sed ne scandalizaret Iudeos, quibus ista scribebat,  maluit dicere: Mortificati estis legi, quia non habet quod puniat in uobis. Si enim dixisset: Mortua est lex, contristarentur et scandalizarentur eo quod diceret illam abolitam et mortuam. Illi enim mortificati sunt legi in quibus nichil habet quod puniat. Cum dicit: Per corpus Christi mortificati estis legi, de quo corpore loquitur? Nam corpus Christi est quod assumpsit in utero uirginali: corpus Christi est tota Ecclesia fidelium: corpus Christi est, quod consecratur in Ecclesia quotidie. Apparet ergo de illo corpore dixisse Apostolum, quod assumpsit in utero uirginali. Per corpus suum ergo Christus nos liberauit a lege, id est, per passionem corporis sui dedit nobis remissionem peccatorum: ut iam non simus subiecti legi, si peccare desistimus: Ut sitis  uos alterius, id est Christi, qui ex mortuis resurrexit: ut fructificetis Deo: Ideo, inquit, redempti estis passione Christi: ideo accepistis remissionem peccatorum, ut iam non sitis subiecti legi, sed Christo, ut fructificetis Deo. Ille fructificat Deo qui animas ei multiplicat, et qui acquirit eas uerbo et exemplo et quibuscunque modis.

Cum enim essemus in carne, passiones peccatorum, que per legem erant, operabantur in membris nostris ut fructificarent morti. Cum enim essemus, inquit, in carne, id est in spe rerum carnalium positi et in concupiscentiis carnalibus, passiones peccatorum, adulterium uidelicet, rapina, homicidium, que per legem erant cognite hominibus, et que per legem cognoscebantur  esse peccata, operabantur in membris nostris uitia et peccata, ut fructificarent morti, hoc est, ut mortem eternam nobis acquirerent. Sicut enim qui seruit uirtutibus, fructificat uite eterne, quia uitam eternam acquirit: ita qui seruit uitiis mortem eternam sibi acquirit. Stipendium enim et remuneratio peccati mors eterna est .

Nunc autem soluti sumus, per passionem Christi et per baptismum, a lege mortis, id est a lege Moysi, que mortem inferebat peccatoribus, in qua destinebamur, subaudis antequam per Christum solueremur: ita ut seruiamus in nouitate spiritus et non in uetustate littere. In uetustate littere seruit qui circumcisionem et sabbatum carnaliter seruat, et qui per carnalem obseruantiam legis putat se saluari posse.  Ille uero seruit in nouitate spiritus, qui circumcisionem spiritualiter seruat, et circumcidit cor suum ab omnibus uitiis, et quiescit a prauo opere, et cetera que lex docet spiritualiter intelligit et adinoplet.

Quid ergo dicemus? Lex peccatum est? Absit, ut lex que peccata prohibet causa peccati nobis data sit. Iudex quidem est peccatorum, et docet quid sit appetendum et quid uitandum, non est tamen operatrix peccati, neque causa mortis est illis qui peccant. uerbi gratia: Sicut medicus qui hominem prohibet abstinere a cibis mortiferis et a succo uenenate herbe, si ille comederit aut biberit contra preceptum medici, et mortuus fuerit, non idcirco est medicus causa mortis illius cui prohibuit,  sed ipse sibi est causa mortis qui comedit de prohibitis: ita lex que prohibebat peccata, dicens: Si quis hoc uel illud fecerit, morte moriatur, peccantibus et ea facientibus que ipsa prohibebat, non erat causa mortis, sed ipsi qui transgressores existebant, erant sibi causa sue damnationis. Sed peccatum non cognoui nisi per legem, id est, penam et uindictam peccati non cognoui, nisi per legem que punit peccata, uel etiam quedam mala opera non cognoscebam quia peccatum essent, usquequo lex uenit. Erant enim quedam peccata, que non putabantur ante legem esse peccata, sicut erat peccatum concupiscentie de quo ipse subiungit: nam concupiscentiam libidinis, aliarumque malarum rerum nesciebam, subaudis peccatum esse, nisi lex diceret:  Non concupisces. Per concupiscentiam enim intelliguntur et alia quamplura peccata que ante legem ignorabantur esse peccata uel qua pena digna essent.

Occasione autem accepta, peccatum per mandatum legis, operatum est in me omnem concupiscentiam. Ex persona Iudeorum loquitur Apostolus penitentiam agentium: uel ex persona uniuscuiusque hominis penitentiam agentis. Nam quando ista loquebatur, gratia baptismatis iustificatus erat. Peccati autem nomine in isto loco beatus Ambrosius uult intelligi diabolum, qui est auctor peccati. uidens enim diabolus quia per obseruantiam legis redditurus esset homo ad ueniam, inuidit iterum ei, sicut et  primo homini: consideransque legem, inuenit quomodo per transgressionem eius posset illum damnare quem antea damnauerat per originale peccatum: et accepta occasione, per transgressionem legis inflammauit illum, non solum ad concupiscentiam libidinis, sed omnium uitiorum, ut per concupiscentiam fieret preuaricator legis. Nam hoc habet proprium per transgressionem humane mentis infirmitas, ut difficilius obseruari possint prohibita. Sine enim lege naturali, uel Moysi, peccatum mortuum erat, id est latebat, ignorabatur, non apparebat. Antequam lex naturalis et intellectus incipiat uigere in paruulis, aliisque hominibus, licet percutiant patrem et matrem, et maledicant parentibus, non peccant. Postquam autem ad legitimos annos intelligentie  peruenerint, si aliquid tale fecerint peccant, et uindictam recipiunt. Similiter antequam lex Moysi data esset, erant quedam peccata que ignorabantur peccata esse, que commissa non tante grauitudinis erant: uel etiam si cognoscebantur esse peccata, latebat qua pena digna essent.

Ego autem uiuebam sine lege aliquando. Se ponit pro omnibus, et est sensus: aliquando, id est, antequam legem cognoscerem uiuere me arbitrabar recte, cum pene omnibus uitiis deseruirem. Sed cum uenisset mandatum legis Moysi dicens: Si quis hoc uel illud fecerit morte moriatur, peccatum reuixit. Illud dicitur reuiuiscere quod iam uixit. Et peccatum in primo quidem homine uixit qui scienter peccauit; et in Cain qui dixit: Maior est iniquitas mea quam  ut ueniam merear ; sed in filiis eius mortuum est qui ad tantum peruenerunt errorem ut non putarent esse peccatum quod erat peccatum. Adueniente autem lege Moysi reuixit quod ceperat non uiuere quando latebat.

Ego autem mortuus sum, id est dignum me morte intellexi: postquam accepi legem et transgressus sum eam: et inuentum est mihi mandatum quod erat ad uitam, hoc esse ad mortem. Sensus huiusmodi est: Illud mandatum quod mihi ad hoc datum est, ut obseruatum et custoditum proficeret ad uitam eternam, neglectum perduxit ad mortem eternam. Et ita factum est ut quod mihi pro bono datum est, meo uitio mutaretur in malum.

Nam peccatum, id est diabolus auctor peccati, occasione  accepta per mandatum legis, eo modo quo superius diximus, seduxit me, et decepit me dulcedine peccati et concupiscentie, ut ea implerem a quibus lex prohibet, et per illud mandatum, hoc est, per transgressionem mandati, occidit me in anima.

Itaque lex quidem sancta et mandatum sanctum, et iustum et bonum. Unum mandatum accipe pro omnibus mandatis. Lex sancta, iusta et bona est: quia sanctitatem, iustitiam, bonitatem predicat, et obseruatores suos sanctos, iustos et bonos facit.

Quod ergo bonum est mihi factum est mors? id est, mandatum legis quod per se bonum est, si obseruetur, mihi factum est mors? Absit, ut illud sit  mihi causa mortis. Non enim me occidit illud mandatum legis quod per se bonum est, sed ego me occidi, et causa mee mortis fui transgrediendo illud. Sed peccatum ut appareat peccatum, per bonum mandatum legis, operatum est mihi mortem. Peccatum in hoc loco intelligitur diabolus secundum beatum Ambrosium, sicut et in superioribus. Non ergo mihi lex mortem operata est, sed diabolus, ut appareret peccatum, id est, inimicus humani generis esse, per transgressionem boni mandati operatus est mihi mortem: quia ad mortem me traxit. Aliter secundum beatum Augustinum: Peccatum quod ante legem latebat, et ignorabatur esse peccatum, ut appareret quid esset, per transgressionem legis duxit me ad mortem: quia maiori pena dignus fui, si  peccaui postquam legem cognoui, quia scienter peccaui: ut fiat supra modum peccatis peccatum per mandatum legis. Erat ante datam legem Moysi magnum peccatum originale et actuale, quo cognoscebatur transgressio naturalis legis, sed istud peccatum excreuit per preuaricationem scripte legis, que dicit : Non occides, non concupisces, etc. Et cum dicit: Ut fiat supra modum, ostendit quemdam modum et mensuram esse peccati. Unde Dominus dicit ad Abraham : Necdum completa sunt peccata Amorrheorum; et ad Iudeos: Implete mensuram patrum uestrorum . Omnem ergo mensuram peccati que erat ante legem, transcendit preuaricatio mandati legis. Et tale est ac si diceret: Ideo diabolus seduxit hominem per dulcedinem  peccati, ut fiat per transgressionem mandati supra modum peccans peccatum, id est, deterius et maximum peccatum, uelut beatus Hieronymus dicit: peccatum peccatius.

Scimus enim quia lex spiritalis est; ego autem carnalis sum, uenundatus sub peccato. Ex persona generis humani loquitur hic Apostolus, et in sequentibus: uel etiam ex persona cuiuscunque hominis penitentiam agentis, et ex toto corde ad Dominum conuertentis. Lex enim Moysi spiritalis est, quia spiritu alia precepta habet, ea docens que ad salutem anime pertinent uel etiam spiritalis dicitur, quia spiritaliter se uult intelligi a nobis. Ego autem carnalis sum, id est mortalis sum adhuc, ideoque in carnalibus desideriis et concupiscentiis spem pono, uenundatus  sub peccato. Primus homo, accepta dulcedine uetiti pomi, uendidit semetipsum diabolo in seruum, cum liber esset, et omnis qui concupiscentia carnali delectatur: et dulcedine peccati fruitur diabolo et peccato se uendit cui se supponit.

Quod enim operor, non intelligo. Personam duorum hominum assumit in his uerbis Apostolus, interioris uidelicet, id est mentis, et exterioris, id est carnis. Quid operabatur Apostolus? Concupiscebat contra legis preceptum: quam concupiscentiam non intelligebat, id est, non approbabat, non eligebat, neque perficere optabat. Notandum autem multa hic loqui Apostolum ex persona generis humani de concupiscentia, per quam debemus intelligere  uniuersitatem uitiorum, que omnia per concupiscentiam explentur. Nullum enim peccatum perficitur sine concupiscentia. uerbi gratia: Qui facit homicidium, concupiscit illum occidere, cui uim infert: sic de ceteris uitiis intelligendum. Non enim quod uolo hoc ago, sed quod odi malum illud facio. Quid uolebat Apostolus? uolebat non concupiscere, et tamen concupiscebat.

Si autem quod nolo illud facio, id est concupisco, consentio legi quoniam bona est. Licet concupisceret per fragilitatem carnis, tamen quia mente nolebat concupiscere, concordabat legi dicenti: Non concupisces.

Nunc autem, subaudis gratia Dei confortatus, iam non ego operor illud desiderium peccati, neque  concupisco affectu mentis, sed quod habitat in me peccatum, id est mala consuetudo peccandi quam traxi ex Adam, operatur in me concupiscentiam.

Scio enim quia non habitat in me, hoc est in carne mea, bonum. Cum dicit, non habitat in me, totum posuit pro parte, sicut et Maria in Euangelio: Tulerunt, inquiens, Dominum meum , id est, corpus Domini mei; sed subiungens: hoc est in carne mea, exposuit ipse quid esset quod dicit: Non habitat in me aliquod bonum, et separauit affectum mentis a desideriis carnis in qua nichil est boni: quia semper delectatur carnalia opera perficere.

Nam uelle adiacet mihi, id est, inest mihi uelle, et uoluntas est mentis, ut non concupiscam malum quod non uelim: perficere autem bonum non inuenio,  quia non possum non concupiscere. Perfectum bonum est non solum non perficere, sed nec concupiscere. Non enim quod uolo bonum hoc facio, quia nollem concupiscere, et concupisco; Sed quod nolo malum hoc ago, quia concupisco.

Si autem quod nolo illud facio, id est si concupisco et delector in carnalibus desideriis, iam non ego operor illud desiderium rationabilitate mentis et intentione, sed quod habitat in me peccatum, id est mala consuetudo peccandi.

Inuenio igitur legem mihi uolenti facere bonum, ut non concupiscam quoniam mihi malum adiacet, consuetudo uidelicet praua et concupiscentia peccati. Ordo uerborum est: mihi uolenti facere bonum, inuenio legem bonam et utilem, ac si diceret aliis uerbis:  Quia delectatio carnis et suggestio diaboli impellunt me ad malum, uolenti mihi facere bonum inuenio legem Moysi que precipit declinare mala et facere bona.

Condelector enim legi Dei secundum interiorem hominem, id est secundum rationabilitatem mentis. Lex dicit: Non concupisces, et ego condelector illi, quia nolo concupiscere, ideoque quod illam delectat, delectat et me.

uideo autem aliam legem in membris meis, repugnantem legi mentis mee, id est rationabilitati et intentioni mentis, et captiuantem me in lege peccati, id est, captiuare uolentem in lege male consuetudinis, que est in membris meis. Legem membrorum  appellat onus pondusque mortalitatis, quia corpus nostrum adhuc mortale trahit nos quotidie ad concupiscentiam malam et consuetudinem prauam. Lex enim membrorum corporis est concupiscere, sicut lex mentis non concupiscere. Alio modo, secundum beatum Gregorium: Alia lex que est in membris, repugnans legi mentis, intelligitur titillatio carnis, id est promotio ad libidinem: uel certe omnis concupiscentia mala.

Infelix ego homo, quis me liberabit de corpore mortis huius? Gratia Dei per Iesum Christum Dominum nostrum. Ex persona generis humani loquitur, sicut et superius; uel ex persona illorum qui recedunt a peccatis, et ex toto corde desiderant Deo seruire, sed impugnantur a concupiscentiis carnis et delectationibus  corporis; ideoque desiderant liberari a corpore mortali et corruptibili, per quod trahuntur ad concupiscentiam. Sed non omnes homines liberabuntur ab hoc corpore corruptionis. Reprobi enim licet recipiant corpora immortalia, tamen non ideo liberabuntur a corruptione, quia corruptibilia erunt et poterunt corrumpi a uermibus et igne: ut sicut propriis delectationibus seruierunt, et uoluptatibus in corpore et anima, ita corpore et anima penas eternas luant: electi autem liberabuntur in die iudicii ab omni fece peccati, et mortalitatis, atque corruptionis, quia recipient corpora immortalia et incorruptibilia, in anima quoque incommutabilitatem, nec poterunt ultra concupiscere aut aliquid mali cogitare, sed in Dei omnipotentis contemplatione  erunt intenti, et hoc per gratiam Dei Patris et adiutorium Domini nostri Iesu Christi, per quem omnia bona habemus. Aliter: corpus mortis possumus intelligere uniuersitatem uitiorum, sicut iam supra dictum est: unum quodque peccatum per se membrum est, uniuersitas uero peccatorum corpus appellatur. Quod idcirco corpus mortis dicitur, quia mortem eternam infert. De quo corpore mortis, id est uniuersitate omnium peccatorum, exorabat Apostolus liberari. Igitur ego ipse mente seruio legi Dei, carne autem legi peccati. Rationabilitate mentis et intentione seruio legi Dei, consentiendo ei, dum uolo concupiscentie carnali subiacere, carne autem legi peccati, id est consuetudini male, quia concupisco. In quantum malignus spiritus suggerit et caro delectat,  homo legi peccati seruit: in quantum uero contradicit mens his, legi Dei seruire contendit.



CAPUT uIII.

Nihil ergo nunc damnationis est his qui sunt in Christo Iesu, qui non secundum carnem ambulant. Hinc datur nobis intelligi, quia se ponit pro omnibus fidelibus. Qui ergo mente seruiunt legi Dei, licet concupiscant carne, nichil damnationis est illis, quia non ambulant secundum carnem, id est secundum carnalia desideria non uiuunt; uel certe in illis qui iam de corpore mortis sunt liberati, id est qui ab uniuersitate omnium peccatorum tempore baptismatis per Dei gratiam sunt exuti, et in eadem sanctitate  manent, nichil est damnationis ut morti eterne subiaceant.

Lex enim, spiritus uite in Christo Iesu, liberauit me a lege peccati et mortis. Legem appellat gratiam Spiritus sancti, qui spiritus uite ideo appellatur, quia quoscunque repleuerit, uiuere facit in uirtutibus, et dimittendo peccata, perducit ad uitam eternam, Lex enim spiritus uite, id est gratia Spiritus sancti, que uiuificat nos in anima tempore baptismatis, liberauit me a consuetudine peccati, per quam peruenitur ad damnationem mortis eterne. Aliter: legem in hoc loco gratiam sancti Euangelii possumus accipere, quam per Spiritum sanctum didicimus, ubi nobis uita repromittitur eterna; uel lex spiritus, fides intelligitur que Spiritus sancti esse dicitur.  quia ab illo et per illum conceditur. Nemo enim dicit: Dominus iehsu, nisi in Spiritu sancto , et fides uita est, quia ad uitam eternam nos ducit.

Nam quod impossibile erat legi, in quo infirmabatur per carnem: Deus filium suum mittens in similitudinem carnis peccati. Impossibile erat legi ut hominem iustificaret, et mundaret a peccatis, et ut ianuam patrie celestis aperiret, quod gratia Euangelii per passionem Domini Saluatoris et aquam baptismatis credentibus prestat. Et in hoc erat ei impossibile istud facere, in quo infirmabatur per carnem, hoc est per carnales obseruantias, et per obseruationem carnalem illorum qui carnaliter ea intelligebant, atque carnaliter uiuebant. Impossibile enim erat  sanguine hircorum mundari peccata, quia lex non uenit tollere peccata, sed ostendere. In hoc infirma erat, quia neque hominem se carnaliter obseruantem, neque ea destruentem que ipsa precipiebat, iustificare poterat, ideoque infirmabatur per carnem, quia a nullo mortalium secundum carnem impleri poterat. Unde beatus Petrus dicit: Quid tentatis Deum, imponere iugum legis super ceruices fratrum quod neque nos, neque patres nostri portare potuimus? . uel in hoc infirmabatur per carnem, qua propter concupiscentias carnis neminem iustificabat Sicut enim medicus in ea parte est infirmus in qua non potest ceco lumen reddere, aliisque infirmis sanitatem prebere, ita lex in ea parte erat infirma, in qua non poterat hominem mundare a criminalibus  peccatis, sed Deus Pater mittens Filium suum ad saluandum genus humanum, que missio nichil aliud est quam illius incarnatio, quod lex non poterat conferre contulit ipse. Quare autem dicit: in similitudinem carnis peccati illum missum, cum in ueritate credendum sit eum uerum corpus assumpsisse ex carne et ossibus? Corpus nostrum et caro nostra caro peccati est, quia libitudinoso usu procreatur; ideoque cum peccato concipitur, cum peccato originali nascitur: et in hoc seculo sine peccato non potest conuersari. Corpus uero Christi non libitudinoso usu maris et femine est procreatum, sed opere Spiritus sancti de semine mulieris sine semine uirili; ideoque sine peccato conceptus, sine peccato  est natus, et sine peccato ab hoc mundo transiuit: et in hoc fuit caro illius in similitudinem carnis peccati: quia ueram carnem habuit sed sine peccato, quod nos non habemus. Et de peccato damnauit peccatum in carne. Licet difficilis uideatur iste uersiculus, sensus tamen iste est: peccatum appellat Apostolus in hoc loco carnem Christi, non quia peccati maculam habuerit, sed quia pro peccatoribus oblata est, sicut idem Apostolus alias dicit: Eum, id est Christum, Deus Pater pro nobis peccatum fecit , id est hostiam pro peccatis. Sic enim hostia appellabatur pro peccato in ueteri Testamento , maxime in septuaginta interpretibus, ubi dicitur: Posuit manum suam super caput peccati, id est super caput hostie que offerebatur  pro peccato. De peccato damnauit peccatum in carne sua, id est de carne sua, que fuit hostia pro peccato, damnauit peccatum humani generis, non peccando per carnem. Dupliciter enim damnauit, siue occidit et mortificauit peccatum generis humani, uel quia non peccauit in carne sua, uel etiam mortificando illud in cruce. Tale est hoc quasi quis de barbaris uictoriam sumat de barbaris, et de Gothis uincat Gothos.

Ut iustificatio legis impleretur in nobis. Id est, ut per passionem eius redempti, et per baptismum ab omnibus peccatis liberati, per Spiritum quoque sanctum roborati, opera legis spiritualiter implere possemus, per cuius impletionem possumus iustificari. Qui non secundum carnem ambulamus, id est secundum  carnalia desideria uiuimus, sed secundum Spiritum sanctum, hoc est secundum quod Spiritus sanctus docet et precipit: uel certe idcirco damnauit Deus hostia factus pro peccato peccatum generis humani, seu diabolum, qui est auctor peccati, ut iustitia quam lex prefigurabat in sacrificiis suis, in agno scilicet, ariete, columba, et turture, compleretur in nobis per Christum in eius passione, quem illa significabant.

Qui enim secundum carnem sunt, id est qui carnaliter uiuunt, et carnalibus delectationibus fruuntur, que carnis sunt sapiunt, hoc est carnalia et temporalia solummodo requirunt, non curantes de spiritalibus: qui uero secundum spiritum uiuunt, id est secundum quod ipse docet et eius uoluntas est uiuunt:  que sunt spiritus sentiunt, id est spiritalia sectantur, gaudia patrie celestis querentes. Aliter: homo ex duabus substantiis consistit, ex carne uidelicet et anima. Si actus carnis superauerint affectum mentis, carnalia et temporalia tunc homo requirit: si uero affectus spiritus siue mentis superauerit actus carnis, tunc spiritalia sectatur.

Nam prudentia carnis mors est. Prudentia uero carnis siue carnalis est malum pro malo reddere, carnalia desideria sectari, que si quis impleuerit, mortem eternam sibi acquirit. Philosophi definierunt prudentiam esse bona temporalia appetere, et mala temporalia cauere; que prudentia, quia carnalis est, idcirco generat mortem eternam, quoniam dum  bona presentis uite omni auiditate desiderantur, et aduersa pro Christi nomine desiderantur, bona eterne uite pro nichilo habentur. Prudentia autem spiritus, uita, et pax: prudentia spiritus, id est rationabilitas mentis: est malum pro malo non reddere; amicos in Deo et inimicos propter Deum diligere; orare pro persequentibus et calumniantibus, iuxta quod Euangelium precipit; cuncta temporalia ac transitoria spernere; gaudia patrie celestis toto nisu mentis appetere. Prudentia enim mentis in presenti pacem habet, non reddendo malum pro malo, et in futuro uitam eternam meretur.

Quoniam sapientia carnis inimica est Deo. Quod superius dixit prudentiam carnis, modo appellat sapientiam carnis. Sapientia autem carnalis hominis  et mundana est in rebus caducis spem ponere, et ea operari que superius diximus. Legi enim Dei, id est legi Euangelii, que dicit: Malum pro malo non reddas, non est subiecta sapientia carnalis. Quare? quia non potest; et quare non potest? quia non uult, timens amittere bona temporalia. Dum enim malum pro malo reddunt, odientes inuicem, Euangelio contrarii existunt, quod inimicos precipit diligi.

Qui autem in carne sunt, id est qui secundum carnalia desideria uiuunt, et in spe carnalium bonorum sunt positi, Deo placere non possunt; subaudis quandiu in talibus manent.

uos autem, o Romani, in carne non estis, id est in carnalibus desideriis: quia iam mortificastis membra uestra cum uitiis et concupiscentiis; sed in spiritu  estis, id est in spiritalibus rebus, et spiritualia queritis: si tamen Spiritus Dei habitat in uobis, hoc est, si Spiritus sanctus habitat in uobis, tunc utique spiritaliter uiuitis. Si quis autem spiritum Christi non habet, hic non est eius. Spiritus sanctus communis spiritus est Patris et Filii. Quomodo potest cognosci si Spiritus sanctus habitat in nobis per operationem bonam et ueram, quia Spiritus sanctus discipline effugiet fictum. Quicunque Christi opera imitatur, ut oret pro persequentibus et calumniantibus, utique spiritum eius habet in se habitantem, id est Spiritum sanctum, qui est titulus possessionis eius, quia quemcunque repleuerit ad corpus Christi facit pertinere: qui uero Christum non imitatur, nec spiritum eius habet, non pertinet ad Patrem illius.

 Si autem Christus in uobis est, corpus quidem mortuum est, id est mortale et moriturum, propter peccatum Ade, et propter actualia postmodum commissa: spiritus uero, id est anima, uiuit apud Deum per fidem propter iustificationem fidei et baptismatis. Per anticipationem dicit corpus mortuum esse, pro eo quod debuit dicere, mortale et corruptibile. Hoc autem sciendum est, quia non propter terrenam fragilitatem corpus nostrum mortale est, sed propter peccatum.

Quod si spiritus eius, id est Patris, qui suscitauit Iesum Christum a mortuis, habitat in uobis, per fidem, per caritatem, per spem, sicut dicitur per Prophetam: Inhabitabo in illis; qui suscitauit Iesum  Christum a mortuis, uiuificabit et mortalia corpora uestra in die iudicii, ut ultra non sint mortalia, propter inhabitantem Spiritum eius in uobis, in quo inuenerit Deus Pater in presenti seculo habitantem Spiritum sanctum: utique potentia Diuinitatis, qua Christum suscitauit, suscitabit et illum in die iudicii ad gloriam, dans ei immortalitatem et incorruptibilitatem in corpore, et incommutabilitatem in anima. Passio etenim Christi a morte anime liberauit nos in presenti seculo, sed mors corporis usque ad generalem resurrectionem omnibus equaliter eueniet.

Ergo, fratres, debitores sumus non carni, ut secundum carnem uiuamus. Debitor est qui alicui aliquid debet. Non idcirco creati sumus ab omnipotente  Deo ut secundum carnem, id est secundum desideria carnis uiuamus, quia non sumus carni debitores, sed Deo, ut spiritualiter conuersemus, cuncta transitoria et caduca pro nichilo dicentes, et Deo debitum nostrum reddentes. Quid ergo accepimus ab illo ut ei debitores essemus? Quidquid boni habemus. Cum enim non essemus, ab illo de nichilo conditi sumus, et cum nostro uitio perditi essemus, ab ipso redempti sumus, donante nobis pariter bona temporalia, et promittente eterna. Et quomodo possumus ei debitum reddere? Seruiendo uoluntati illius, obtemperando mandatis eius, et quidquid boni habemus non nostris meritis, sed illius gratie imputando

Si enim secundum carnem uixeretis, id est, si carnales concupiscentias et delectationes secundum appetitum  Carnalium desideriorum opere impleueritis, moriemini morte eterna. Quid est secundum carnem uiuere? Carnalia opera exercere, adulterium uidelicet, homicidium, furtum, et cetera talia. Si autem spiritu, id est gratia sancti Spiritus, facta carnis mortificaueritis, uiuetis uita eterna. uideamus primum que sint opera uel facta carnis, ex aliis uerbis Apostoli: Manifesta autem sunt opera carnis; que sunt forricatio, immunditia, luxuria et cetera talia que sequuntur. Et quid dicit de fructu et operibus Spiritus sancti? Fructus, inquiens, Spiritus est caritas, gaudium, pax , et cetera talia. Quomodo ergo possumus mortificare per gratiam sancti Spiritus opera carnis? Hoc modo; uerbi gratia: uiuit in nobis et regnat superbia, accipientes a sancto Spiritu  humilitatem, simus humiles, et sic mortificabimus superbiam; uiuit in nobis libido, accipientes a Spiritu sancto castitatem, simus casti, et sic poterimus mortificare libidinem. Si, inquit, secundum Deum uiuendo uoluptates carnis et desideria carnalia exstinxeritis, beati eritis in uita eterna. Quicunque enim Spiritu Dei aguntur, id est reguntur et ducuntur ad donum, hi filii Dei sunt, non per naturam, sed per adoptionem

Non enim accepistis spiritum seruitutis iterum in timore, sed accepistis spiritum adoptionis filiorum Dei, in quo clamamus-Abba . Iudei quibus ista scribebat Apostolus acceperant a patribus suis spiritum seruitutis in timore, id est legem a Spiritu sancto  dictatam et scriptam, que eos cogebat per timorem ad obseruantiam sui, minans et dicens: Si quis hoc uel illud fecerit, morte moriatur. Ipse etiam Spiritus sanctus, quem illi acceperunt quando data est lex, cogebat eos ut legem obseruarent. Et quia tunc acceperant isti a patribus suis Spiritum sanctum et legem, ideo dicit Apostolus: Non accepistis iterum spiritum seruitutis, qui uos cogat per timorem ad seruitium omnipotentis Dei, sed accepistis gratiam Euangelii, ubi non cogitur aliquis uenire ad fidem Christi timore. Accepistis quoque spiritum adoptionis siue electionis filiorum Dei, qui uos in partem Dei uocauit ad libertatem, ut iam non sitis seruientes Deo timore seruili, sed amore ac timore filiationis, quo seruit bonus filius patri, timens eum offendere.  Quod uero subdit, in quo Spiritu sancto clamamus: Abba  tale est, ac si diceret: Per quem Spiritum sanctum edocti et illuminati clamamus: Abba ; nisi enim Spiritum sanctum tempore baptismatis accepissemus, nequaquam auderemus Deum omnipotentem factorem nostrum Patrem clamare, dicentes in oratione Dominica: Pater noster, qui es in celis . Nemo enim paganorum hoc presumit dicere. Abba Syrum est et Hebreum; Pater, Grecum et Latinum Preuidens ergo Apostolus utrosque populos ad fidem colligendos, posuit duo nomina sub una significatione, ut illi qui credunt ex Hebreis et Syris dicant: Abba, miserere nostri; qui ex Grecis aliisque omnibus gentibus credunt, dicant: Pater. Tale quid in Euangelio Marci habetur, dicens,  Domino: Abba , si possibile est, transeat a me calix iste 

Ipse enim Spiritus sanctus testimonium reddit spiritui nostro, quod sumus filii Dei. Si quando opera bona agimus Deo seruientes, Spiritus sanctus, qui habitat in nobis, perhibet nobis testimonium in corde per occultam inspirationem sine strepitu uocis, quia filii Dei sumus effecti in baptismate, non per naturam, sed per adoptionem, et quia, talia faciendo, perseuerabimus in eius filiatione.

Si autem filii, et heredes. Seruus non meretur accipere hereditatem, filius accipit: et nos, si filii Dei sumus, hereditatem merebimur accipere. Hoc quoque considerandum, quia hereditas in morte patris confirmatur secundum humanas leges. Quam ergo  hereditatem poterit Deus Pater dare nobis, qui non potest mori? Seipsum utique dabit, ut sicut est immortalis et incorruptibilis, ita et nos simus immortales, et incorruptibiles, atque incommutabiles, thesauri quoque sapientie et scientie diuinitatis sue. Heredes quidem Dei, coheredes autem Christi. Heredes Dei Patris erimus, ut diximus; sed consideremus quomodo simus heredes Christi. Heredes igitur Christi iam ex parte sumus, quia pergens ad passionem, reliquit nobis possessionem pacis ecclesiastice, inquiens: Pacem relinquo uobis, pacem meam do uobis . Quid plura dicam? Omnia que ipse in presenti secule, siue in predicatione, siue in miraculis operatus est, omnia nobis reliquit ad credendum  et tenendum, Euangelii quoque Testamentum, que omnia in morte sua confirmauit. Coheredes etiam eius erimus post generalem resurrectionem, quando erimus immortales, incorruptibilesque in corpore, atque incommutabiles in anima, sicut et ipse. In gloria quoque similes ei erimus, quoniam uidebimus eum sicuti est, uelut Ioannes dicit: Charissimi, filii Dei sumus, et nondum apparuit quid erimus, scimus autem quia, cum apparuerit, similes ei erimus . Et ipse Dominus ad Patrem : Pater, uolo ut ubi sum ego, ibi sit et minister meus. Sicut enim Christus habitat in dextera Patris, id est in magnitudine paterne maiestatis, ita erimus et nos ei coheredes, quia fulgebimus sicut ipse fulsit in monte; et non solum in gloria erimus ei coheredes,  sed etiam in potestate, sicut ipse dixit apostolis: Cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel . Quid plura dicam? Quicunque filius Dei efficitur et heres, quecunque Dei sunt, utique et ipse merebitur accipere. Ista enim omnia cum securitate exspectare possumus, si fecerimus quod sequitur: si tamen compatimur, subaudis Christo, ut glorificemur cum illo. Quod est dicere: tunc merebimur coheredes Christi esse in gloria, si talia patimur pro amore nominis eius, necessitate ingruente, qualia ipse pro nobis pertulit, imitantes eius passionem et dilectionem; iuxta quod Petrus dicit: Christus passus est pro nobis, uobis relinquens exemplum, ut sequamini uestigia eius.  

Existimo enim quod non sint condigne passiones huius temporis ad futuram gloriam que reuelabitur in nobis. Si quilibet hominum omnia precepta ueteris et Noui Testamenti potuisset implere, et omnia genera tormentorum despicere, carceres uidelicet, aculeos, ungulas, ustulationes, lapidationes, crucifixiones, frixiones in sartagine per multa curricula temporum, nequaquam esset dignus gloria futura quam percepturi sunt electi. Querit aliquis, quare? Ideo utique quia ista temporalia sunt, illa eterna. Que erit illa gloria? quia fulgebunt electi sicut sol in regno Patris sui, et erunt sicut angeli Dei, cernentes presentissimum Dei uultum; iuxta quod Ioannes dicit: Scimus quoniam, cum apparuerit,  similes ei erimus, quoniam uidebimus eum sicuti est .

Nam exspectatio creature reuelationem filiorum Dei exspectat. Creaturam in hoc loco appellat hominem, qui merito creatura appellatur, quia uitio suo imaginem amisit et similitudinem omnipotentis Dei, quam habebat in anima. Ista ergo creatura, id est omnis homo fidelis, manifestationem filiorum Dei exspectat, ut appareat quod promissum est, quando ipsa re manifestabitur qui sint filii Dei, quod modo tenemus in spe: Ecclesia si quidem in presenti permista est bonis et malis, omnesque Christum clamant, et non apparet qui sint filii Dei futuri in re. Cum autem Christus uenerit ad iudicium, et separauerit agnos ab  hedis, dicens iustis: uenite, benedicti Patris mei , tunc reuelabitur qui sint filii Dei in re. Quod autem dicit, Exspectatio creature, siue exspectatio nostra reuelationem filiorum Dei exspectat, sic uidentur hec uerba sonare, quasi aliud sit creatura, atque aliud Filius Dei, cum unum sit. Sic denique soliti sunt homines dicere, uidentes in presentia sui multos colores per diuersa uasa ordinatos: exspectatio uel expressio istorum colorum manifestationem imaginis exspectat, cum non sit aliud imago, et aliud colores.

uanitati enim creatura subiecta est non uolens, sed propter eum, qui subiecit eam in spe. In hoc loco et etiam subsequentibus, ubi dicit Apostolus quod omnis creatura ingemiscit, reprehendit beatus Augustinus  acutissime Origenem, quare in hoc nomine quod est creatura, comprehenderit non solum bestias, sed etiam solem, ceteraque sidera et angelos pariter cum homine, dicens omnia uanitati subiecta esse, et, quod maius est, ingemiscere in suo cursu et operatione. Sed, licet omnis creatura que potest mutari in melius aut deterius, sicut sancti angeli quondam potuerunt, licet modo non possint illi qui Deo adherent, aut qui potest a letitia in tristitiam conuerti, ut homo uel cetere omnium rerum creature, comparatione omnipotentis Dei qui semper idem est, uanitas sint, sicut dicit Ecclesiastes, uanitas uanitatum, et omnia uanitas : tamen non ideo omnis ingemiscit, sicut angeli Deo adherentes, quia iam immutabiles sunt effecti, sicut  Ezechieli  monstratum est in crystallo quod erat super capita animalium, et sicut illa que irrationabilis est, uel anima caret. Quapropter creature nomine debemus intelligere hominem qui cum omnibus creaturis quamdam communionem habet, quia omnis creatura in tria diuiditur: aut enim est corporalis, que potest moueri et uolui per loca; aut est animalis, que anima uiuificatur; aut est spiritualis, ut angeli qui ratione utuntur. Homo ergo in hoc quod corpus habet coniungitur corporalibus creaturis per animam, anima uegetantibus, per rationem qua discernit inter bonum et malum, spiritalibus. Quod beatus Gregorius aliis uerbis, sed eodem sensu ita exponit dicens: Habet homo, inquit, esse cum lapidibus, uiuere cum arboribus, sentire et  uiuere cum animalibus; intelligere, id est rationabilitatem habere, cum angelis. Creatura enim id est omnis homo uiuens in carne, uanitati, id est mutabilitati, mortalitati, corruptioni subditus est, non uolens, quia sponte quidem peccauit in paradiso, sed non sponte neque uolens subiectus est mortalitati et pene. uerbi gratia: sicut latro qui sponte committit furtum, sed non sponte suspenditur, et licet ipse nollet, tamen subiectus est uanitati propter eum, id est propter iustum omnipotentis Dei iudicium, qui subiecit eum in spe liberationis et uenie. Nam in hoc ostenditur Deus omnipotens esse iustus, quia eius peccatum non dimisit impunitum, et in hoc predicatur esse misericors, quia non statim illum  penitus damnauit et occidit, sed reseruauit ad penitentiam, dans ei uenie spem et liberationis, regressionisque in gradum pristinum ut exspectet illud quod in sequentibus dicitur.

Quia et ipsa creatura, id est quilibet homo electus, liberabitur in die iudicii, a seruitute corruptionis, in libertatem glorie filiorum Dei. Homo in presenti seculo sub seruitute corruptionis et mortalitatis est positus, quia subiacet mutabilitati et uitiis; liberabitur autem in die iudicii ab omni fece mortalitatis et peccati, quando mortale corpus acceperit immortalitatem, et corruptibile hoc incorruptionem, et transibit in libertatem glorie filiorum Dei, quia erit similis Christo in gloria, et in libertatem filiationis adoptiue, de qua ait Dominus Iudeis. Si uos Filius liberauerit,  uere liberi estis . Potest etiam differentia esse in hoc loco inter Creatorem et creaturam; nam paulo superius ubi dixit: Exspectatio creature filiorum Dei reuelationem exspectat, fideles tantummodo possunt intelligi, qui iam credebant, hic uero ubi dicit: Ipsa creatura liberabitur a seruitute corruptionis, infideles intelligi possunt, qui necdum temporibus apostolorum crediderant, predestinati tamen erant ad uitam, unde et postea crediderunt.

Scimus enim quod omnis creatura, id est omnis homo, ingemiscit et parturit usque adhuc, In hoc loco, ut dicit beatus Augustinus, non est Origenes sequendus, neque sequaces eius qui omnem creaturam rationabilem et irrationabilem, corporalem et incorporalem  comprehendunt. Non enim omnis creatura ingemiscit, ut illi uolunt; sed homo, qui cum omni creatura quamdam communionem habet, eo modo quo paulo superius dixit: Omnis, inquit, creatura, id est omnis homo ingemiscit, affligitur, tristatur in dolore, in fame et siti, in frigore et nuditate, in carceribus et parturit; siue  dolet in multis angustiis usque adhuc, id est usque ad diem iudicii; et quandiu dicitur adhuc, uel quandiu dicitur hodie, semper subiacebit creatura humana angustiis et doloribus; illi autem qui iam regnant cum Deo, et quotidie transeunt ad requiem sempiternam, postquam ab huius seculi erumnis liberantur, non ingemiscunt.

Non solum autem illa, subaudis creatura, id est,  non solum credentes et non credentes ingemiscunt et dolent in presenti uita, sed et nosipsi, subaudis apostoli, qui perfectionis fidei sumus, primitias spiritus habentes, dolemus, et ipsi intra nos gemimus in corde et mente, sustinentes carceres, penuriam, egestates, multasque angustias et afflictiones. Bene et conuenienter dicit: Non solum alii ingemiscunt, sed et nos ipsi apostoli primitias Spiritus sancti habentes, quia sicut illos primos elegit Deus, ita primi accipere meruerunt Spiritum sanctum in die resurrectionis, quando dixit eis: Accipite Spiritum sanctum . Die quoque Pentecostes, quando in linguis igneis uenit super eos Spiritus sanctus; uel etiam primitias Spiritus dixit, id est maiora dona  Spiritus sancti acceperunt in predicatione, ut omnium gentium linguis loquerentur, in miraculis quoque quibus pre omnibus mortalibus abundantes gloriosi exstiterunt. Legitur enim in Actibus apostolorum quod ponebant infirmos et mortuos in plateis, ut ueniente Petro saltem umbra illius ueniret super illos et sanarentur. Beatum quoque Andream legimus uno die triginta et eo amplius mortuos suscitasse. Primitie siquidem appellantur optima queque et cariora, sicut in lege habetur: Offeres primitias auri et argenti tui Domino, id est optima et cariora. Re enim uera ita dignum erat, ut per quorum ministerium doctrina euangelica, et fides Dominica per quadrifidum orbem diffamanda erat, maiora dona Spiritus sancti acciperent. Aliter: Non solum, inquit,  alii ingemiscunt, sed etiam nos qui primitias spiritus nostri, id est qui rationabilitatem et deuotionem mentis nostre Deo iam habemus oblatas in holocaustum: quod igne dilectionis Dei et proximi ardet, de quo igne Dominus ait: Ignem ueni mittere in terram, et quid uolo nisi ut ardeat?  Nunquid primitias mentis sue idem Apostolus non habebat Deo oblatas, qui dicebat: Mente seruio legi Dei, carne autem legi peccati . Apostolus etenim rationabilitate mentis et intentione seruiebat legi Dei, consentiendo ei in hoc quia nolebat concupiscentie carnali subiacere: carne autem legi peccati, id est consuetudini male qua concupiscebat. Exspectantes adoptionem filiorum Dei, redemptionem corporis nostri. Questio oritur in hoc loco: cum  Apostolus in superioribus locis huius Epistole dicat: Ipse Spiritus testimonium reddit spiritui nostro quod sumus filii Dei; et alibi: Christus nos redemit de maledicto legis , quare modo dixerit exspectare nos adoptionem, siue electionem filiorum Dei, et redemptionem corporis nostri, id est totius Ecclesie, que est corpus Christi? Questio hec in sequentibus soluitur, ubi dicit Apostolus:

Spe enim salui facti sumus. In spe quidem iam filii Dei sumus omnes credentes, et redempti passione Christi; sed adhuc exspectamus ut quod modo sumus et tenemus in spe, quandoque simus et possideamus in re. Omnes quidem credentes fidem habemus quod simus filii Dei, et simus redempti sanguine passionis eius, sed non proderit aliis passio eius, nisi  electis qui et filii Dei erunt sicut Ioannes dicit: Charissimi, filii Dei sumus modo in spe, et nondum apparuit quid erimus in re . Scimus autem quia, cum apparuerit, similes ei erimus, quoniam uidebimus eum sicuti est . Spe enim salui facti sumus; sicuti fides est credere ea que non uidemus, ita spes est exspectatio futurorum bonorum. Per passionem enim Christi redempti sumus in spe, per baptismum autem accipimus remissionem peccatorum, et filii Dei sumus in spe, non in re, quia necdum apparet quales futuri sumus. Spes autem que uidetur non est spes, quasi diceret: Illa res que uidetur non est spes; nam quod uidet quis, quid sperat? Illud quod uidemus non speramus. uerbi gratia: uideo  te in presentia mea stare, non te spero uenturum.

Si autem quod non uidemus speramus, per patientiam exspectamus, id est, non deficimus. Inter spem et rem media est patientia, quia per patientiam qua sancti sustinent aduersa huius seculi, non querentes in presenti mercedem, sperant se peruenire ad gloriam eternam.

Similiter et Spiritus adiuuat infirmitatem nostram. Id est, sicut spes et patientia adiuuant et sustinent infirmitatem mentis nostre, ita et Spiritus sanctus. Infirmitas autem anime est plerumque illa petere que nobis non conueniunt, sicut sequentia manifestant: nam quid oremus sicut oportet nescimus. Plerumque dum uolumus bona nobis petere, contraria  et aduersa petimus; si nobis illa concederentur, sicut beatus Paulus contraria sibi petebat, quando petebat ferri a se spiritum tentationis et infirmitatem. Si enim exaudiretur, forsitan reuelationum magnitudine se extolleret, et caderet in lapsum. Sic etiam plerumque positi in prosperitate, petimus illam nobis conseruari, que si semper nobis maneret, forsitan amore sui implicaret animum nostrum. Similiter, quando sumus positi in infirmitate, causa probationis aut emendationis imploramus liberari: que si a nobis tolleretur, fortasse ad peccata pristina reuerteremur aut remissius in bono opere laboraremus. Ideoque nescimus orare sicut oportet, nisi Spiritu sancto docente, sed ipse Spiritus sanctus postulat pro nobis gemitibus inenarrabilibus. Dicit beatus Ambrosius,  quia si quando fideles aliquid petunt contra salutem suam per ignorantiam, non per iactantiam, Spiritus sanctus, qui unius substantie est cum Patre et Filio, interponit se in medio inter nos et Deum Patrem, et postulat pro nobis que utilia sunt, non cum impulsu eris, neque cum sonitu, uel strepitu uocis, sed inenarrabiliter, sicut conuenit eius diuinitati, que equalis et consubstantialis est Deo Patri; et plerumque ea que nos petimus nobis contraria, ipse mutat in melius, non dando quod petimus. Postulare etiam dicitur pro nobis, secundum alios doctores, ac gemere, quia quoscunque gratia sua replet, postulantes facit et gementes pro suis reatibus et aliorum: uel quia differuntur a regno; qui gemitus bene inenarrabiles dicuntur, quia nemo potest enarrare  quante compunctiones in cordibus fidelium sint, uel quanta remuneratione digni sunt coram Deo.

Qui autem scrutatur corda, scit quid desideret Spiritus, quia secundum Deum postulat pro sanctis. Deus Pater cum Filio suo, qui omnia arcana cordium et secretorum, non solum hominum, sed et angelorum penetrat scit quid desideret Spiritus sanctus, habitans in cordibus fidelium suorum, quia unius scientie sunt, uel quid nos desiderare faciat. Postulat quoque secundum Deum pro sanctis, quoniam ea facit nos postulare que et Deo placeant et nobis utilia sint, ita ut dicamus positi in oratione: Deus eterne, qui absconditorum et futurorum es cognitor, sicut scis nobis necessarium esse et sicut tibi placet, miserere  nostri. Deo ergo loquitur sine strepitu uocis cum nobis tacere uidetur, quia et uidet cum non uideatur, et hec petit que scit Deo Patri placere et nobis prodesse: unius enim uoluntatis est ipse et Pater.

Scimus autem quoniam diligentibus Deum omnia cooperantur in bonum, his qui secundum propositum uocati sunt sancti. Illi qui diligunt Deum, qui mandata eius custodiunt et seruant, sicut Dominus dicit: Si quis diligit me, sermonem meum seruabit ; hoc dicit quia diligentes Deum, et mandata eius seruantes, et qui secundum propositum siue predestinationem omnipotentis Dei ad hoc uocati sunt, ut sancte uiuendo sancti sint: si quando aliquid inepte atque imperite contra suam utilitatem petunt, sicut et Paulus et filii Zebedei, Deus omnipotens  cooperatur illis in bonum aut non dando quod petunt, aut etiam mutando aliud pro ipso quod petunt; neque imputat illis in peccatum, sed ea tribuit que danda sunt Deum amantibus. Bene autem dicit cooperantur, quia operantur illi qui petunt, cooperatur Deus omnipotens, implendo que ad salutem illorum pertinent.

Nam quos presciuit, subaudis esse credituros, et in sua fide permansuros, illos et predestinauit, siue prefiniuit et ordinauit conformes fieri imaginis Filii sui, id est similes fieri in gloria humanitatis Filii sui, qui reformauit corpus humilitatis nostre, ut idem Apostolus alibi dicit: Configuratum corpori claritatis sue . Licet enim in potentia diuinitatis non simus equales illi, tamen in gloria, et in immortalitate,  et incorruptione erimus similes ei, quoniam uidebimus eum sicuti est : uel certe ad hoc predestinauit eos conformes fieri imaginis Filii sui, ut sicut Christus peccatum non fecit, nec inuentus est dolus in ore eius , ita et illi qui fratres uolunt existere Domini Iesu Christi, non habeant uoluntatem peccandi. Ut sit ipse primogenitus in multis fratribus. Omnis unigenitus potest dici primogenitus, non tamen omnis primogenitus dici potest unigenitus. Quicunque enim primus aperit uuluam matris nascendo, nec habet alios fratres sequaces, et primogenitus est, et unigenitus: qui uero primus egreditur ab utero materno et habet postmodum fratres sequentes, solummodo primogenitus est. Filius autem Dei, Redemptor uidelicet humani generis, si  digna consideratione perpendimus, tam secundum diuinitatem, quam secundum humanitatem, et unigenitus predicandus est et primogenitus. Unigenitus quidem est secundum diuinitatem, quia in natura diuinitatis non habet alios fratres; primogenitus uero est, quia ante omnem creaturam non factus, sed genitus est, sicut per Salomonem dicit: Ego sapientia ex ore Altissimi prodiui, primogenita ante omnem creaturam . Secundum humanitatem autem unigenitus quidem potest dici beate Marie, et primogenitus in multis fratribus adoptiuis, quia ipse primus surrexit a mortuis, primus ascendit ad celos. Isti sunt fratres, de quibus ipse dixit ad Mariam: uade ad fratres meos, et dic eis . Fratres  enim illius dicuntur omnes fideles in hoc, quia homo fieri dignatus est. Sed is qui frater noster est secundum carnem, ipse Dominus Deus noster est secundum diuinitatem.

Quos autem predestinauit, siue prefiniuit secum regnaturos in eterna beatitudine, hos et uocauit per se et per apostolos suos. uocat quoque modo usque ad finem iudicii, et quos uocauit per gratiam suam ut permanerent in gloria secum, hos et iustificauit per passionem suam, per baptismum et fidem exornatam bonis operibus, et iustificabit usque ad finem seculi. Quos autem iustificauit, illos et glorificauit. Preterito tempore utitur. Apostolus in hoc loco pro futuro, in hoc quod dicit glorificauit, morem sacre Scripture tenens, que sic solet narrare futura  quasi preterita. Illos enim quos uocauit, et iustificauit in presenti seculo, hos glorificauit in die iudicii: sicut idem Apostolus alias dicit: Cum Christus apparuerit, tunc et uos apparebitis cum illo in gloria .

Quid ergo dicemus ad hec? subaudis que modo diximus de uocatione, iustificatione, et glorificatione, id est quam gratiarum actionem reddemus illi, qui gratis nullisque meritis precedentibus antequam essemus nos, predestinauit regnaturos secum, ac postea uocauit et iustificauit, ad ultimum etiam et glorificabit. Tale est et illud Psalmiste: Quid retribuam Domino pro omnibus que retribuit mihi ? Potest et intelligi: Quid predestinationi Dei contradicere possumus, si omnes non predestinamur  adhuc ut regnemus cum illo? Si Deus pro nobis, subaudis est, uel pugnat qui predestinat, iustificat et glorificat, quis contra nos ualet pugnare? Nullus: neque diabolus, neque Nero, siue quilibet persecutor.

Qui etiam proprio Filio suo non pepercit, id est a morte non seruauit, sed pro nobis omnibus predestinatis ad uitam eternam tradidit illum. Et ipse Pater tradidit Filium, quia tradi permisit, multisque modis est ipse Filius traditus. Hoc uerbum quod est parcere aliquando significat dimittere, ut illud in uirgilio: Parce metu, Cytherea, id est dimitte metum; aliquando significat seruare, sicut hic, qui proprio Filio suo non pepercit: unde apes parce uocantur, id est seruatrices, quia seruant sua mella. Quomodo  non etiam cum illo omnia nobis donauit? Hoc maxime ad apostolos refertur, quibus ait ueritas: Cum sederit Filius hominis in sede maiestatis sue, sedebitis et uos super duodecim sedes : potest referri et ad omnes predestinatos, qui in capite suo Christo omnia possident, que ipse possidet. Cum enim omnis creatura longe incomparabiliter distet a Filio Dei, per quem facta sunt omnia , si Deus Pater in tantum nos dilexit, ut pro nobis traderet illum, utique poterit in nobis ista implere.

Quis accusabit aduersus electos Dei? id est: quis sumet accusationem aduersus electos Dei? Diabolus accusat electos Dei, sicut accusauit beatum Iob, sed meritum auxit, non minuit, quia uir iustus, eius aduersa patienter  sustinuit. Notandum autem quia hec sententia secundum beatum Augustinum per interrogationem et percontationem legi debet; et sicut ipse dicit, percontationi multa possunt responderi, interrogationi autem aut affirmatiue debet responderi etiam aut negatiue; non pronuntiabitur ergo ita ut post per contentionem qua dicimus, quis accusabit aduersus electos Dei? illud quod sequitur, Deus qui iustificat, enuntietur sono interrogantis, ut tacite respondeatur, Non. Similiter illud quod sequitur, quis est qui condemnet? percontando legendum est, ut subinferatur interrogando Christus iehsu qui mortuus est, imo qui et resurrexit, et subintelligatur tacite, non. Et est sensus: Nunquid Christus, qui mortuus est pro nobis et resurrexit, ut nobis uitam donaret, condemnabit  nos? Non utique, sed saluabit. Hoc uero quod sequitur, quis est ad dexteram Patris, qui etiam interpellat pro nobis, non iam interrogando, sed potius affirmando pronuntiandum est. Quis est ad dexteram Dei, id est in plenitudine et magnitudine paterne maiestatis, qui etiam interpellat pro nobis Deum Patrem non uoce, sed miseratione, dum quotidie hominem quem assumpsit, et grauissimum genus mortis quod pro nobis sustinuit, uultui paterno offert, ut nostri misereatur.

Quis ergo nos separabit a caritate Christi? Ad superiora pertinet, ubi ait: Non sunt condigne passiones huius temporis ad futuram gloriam, quia omne quod in presenti est, comparatione future glorie momentaneum est: ideoque alloquitur Romanos ne  deficerent in tribulationibus: uidete Petrum, considerate Paulum; ante potuit Nero illos occidere quam a caritate Christi seiungere; Stephanus lapidibus obrutus, Laurentius ustulatus, non potuerunt a Christo separari quoniam ita erant mente Deo copulati, ut insensibiles essent ad omnia toleranda tormenta. Nunquid nos separabit tribulatio, an angustia? Angustia dicitur omnis necessitas, omnisque indigentia: persecutio autem est uis mali. Nam persequi est aperte uim inferre. Periculum? Periculum in multis rebus et in insidiis accipitur. Gladius? Gladius uero potest significare quelibet genera suppliciorum. Fames et nuditas? Non poterant eos separare, quia habebant panem uerum Christum, qui eos spiritaliter pascebat et uestiebat, sicut alibi Apostolus  ait: Quotquot in Christo baptizati estis, Christum induistis .

Quia propter te mortificamur tota die. uox martyrum ad Christum. Tota die dicit, id est omni tempore quandiu uiuimus: quia qui perseuerauerit usque in finem, coronabitur . Non enim sufficit uno die pro Christo tribulationem pati, sed omni tempore, si necesse fuerit. Aestimati sumus sicut oues occisionis que occiduntur sine reluctatione. Sicut oues non reluctantur cum ad mortem ducuntur, ita et nos non reluctemur, dum occisioni paramur.

Sed in his omnibus tribulationibus tormentisque positi superamus et uincimus propter eum qui dilexit nos, id est propter Christum qui nos dilexit usque ad  mortem, quia pro nobis est mortuus, et qui nobis dixit: Nolite timere eos qui occidunt corpus, animam autem non possunt occidere .

Certus enim sum quia neque mors, que iniungitur corpori, poterit nos separare a caritate Christi. Non dixit opinor, sed certus sum; neque uita, subaudis presens que in longinquum abnegationibus Christi primittitur, et est sensus: Si minatus fuerit mihi Nero mortem omnibus crudeliorem, aut uitam in presenti seculo omnibus feliciorem, non poterit me separare a fide Christi sed neque alios coapostolos meos; neque angeli, subaudis maligni, qui transfigurant se in angelos lucis; uel secundum illud: Si angelus de celo euangelizet uobis preter quod nos euangelizamus, anathema sit . Et est sensus:  Etsi angelus de celo uellet me separare a caritate Christi, quod fieri non potest, non posset me separare. Neque principatus, id est contrarie potestates demonum, que aliis principantur, de quibus ipse dicit in Epistola ad Ephesios : Non est nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum. Neque uirtutes, contrarie demonum, que sub ipsis principibus consistunt. Neque instantia, id est presentia bona que promittuntur credentibus, uel mala que minantur. Neque futura, subaudis bona uel mala istius seculi. Neque fortitudo, id est diabolus princeps demonum de quo dicitur: Cum fortis armatus custodit atrium suum . Neque altitudo, id est astrologia. Neque  profundum, id est necromantia, que inferiora inferni scrutatur, per que duo multi auertebantur a fide. Et est sensus: Etiamsi omnes astrologi et mathematici, hoc est astrorum conspectores, qui se fatentur rationem siderum penetrare et cursus, uenerint contra nos; uel etiam illi qui per necromantiam, id est mortuorum resuscitationem, animas ab inferis reuocant, sicut mulier illa pythonissa reuocauit animam Samuelis, nequaquam poterunt nos separare a caritate Christi; neque creatura alia, id est si aliqua creatura est sursum, aut deorsum, preter istas quas dixi, nec ipsa poterit nos separare in aliam partem. uel secundum Gregorium, alia creatura intelligitur hic homo qui se potest a caritate Dei separare male uiuendo. Et est sensus-Neque alia  creatura quam nos ipsi poterit nos separare a caritate Dei, que est in Christo Iesu; nos tum possumus nos separare ab ea male uiuendo. Mentes enim sanctorum ita sunt Deo, qui summus spiritus est, per caritatem coniuncte, ut inter illas et Deum nulla creatura sit media: quia qui adheret Deo unus spiritus est.



CAPUT IX.

ueritatem dico in Christo Iesu, id est per Christum, non mentior. Necessitate cogente sepe iurabat Apostolus, non agens contra Domini preceptum, et quia dicturus erat rem pene incredibilem, ideo iurauit necessitate cogente. Nam inter Romanos qui  crediderant erant Iudei credentes, quibus ista scribebat: et quia erant qui dicerent Paulum non diligere gentem suam, eo quod euangelizaret gentibus, iuramento obligat asserens se diligere et amare gentem suam, unde et subiungit: Testimonium perhibente mihi conscientia mea in Spiritu sancto, quoniam tristitia est mihi magna, et continuus dolor cordi meo. Non dicit modica et parua tristitia mihi est, aut temporaneus dolor subito accidens, subitoque recedens, sed testatur magnam tristitiam et assiduum dolorem sibi inesse pro fratribus suis, qui Filium Dei ad se missum, non solum noluerunt suscipere, sed insuper declamauerunt eum dignum morte, dicentes ad Pilatum: Crucifige, crucifige eum , reus est mortis. Quod dicit in Spiritu sancto, uel per Spiritum  sanctum, iurat sicut per Christum, id est Spiritum sanctum qui erat in mente illius, testem adhibet conscientie sue, ipsa conscientia testimonium sibi perhibente, quod nimium doleret de perditione fratrum suorum.

Optabam enim, pro eo quod opto, ego anathema esse a Christo pro fratribus meis, qui sunt cognati mei secundum carnem, qui sunt Isrelite, id est de progenie Isrel. Unde uenit tam subi a mutatio in animo Apostoli ut optaret anathema esse a Christo, quod in plerisque locis pro separatione ponitur, cum paulo superius dixerit nullo modo se posse a caritate Christi separari? Considerandum est quia anathema uarias habet significationes: ponitur enim pro separatione, sicut in edicto Iustiniani imperatoris dicitur,  et ubi ait idem Apostolus: Si angelus de celo euangelizet uobis preterquam quod nos euangelizamus uobis, anathema sit , id est a Deo separatus, Ponitur et pro maledictione, ut in Canonibus habetur sepissime: Si quis hoc uel illud fecerit, anathema sit, id est maledictus. Ponitur pro occisione corporali, ut hic, quod tale est ac diceret: Optabam ego interfici a Christo corpore, et hoc est quod dicit secundum carnem. Poterat aliquis dicere: O beate Apostole, quare optabas interfici secundum carnem? Ad hoc subintulit ipse: Ut fratres mei, qui sunt cognati mei secundum carnem, salui fierent, et uiuerent mente Deo. Dicendo uero, qui sunt cognati mei secundum carnem, ostendit non esse illos sibi cognatos integritate fidei, et deuotione mentis. Imitatus est  autem Apostolus in hoc loco caritatem et factum Moysi legislatoris: cui cum dixisset Dominus: Descende, peccauit populus tuus, et dimitte me ut deleam eos, et faciam te in gentem magnam , ait, nimia caritate ductus: Aut dimitte eis hanc noxam, aut dele me de libro tuo . uidensque Dominus eius caritatem erga populum, ait: Non delebo te de libro meo, sed dimisi iuxta uerbum tuum . Ita et Apostolus uolens magis Christo placere, hoc loquebatur caritate cogente de occisione corporis sui, cum nullo modo optaret mentis affectu separari a Christo.

Quorum adoptio et filiorum, id est electio illorum, electio filiorum est, quia ex ipsis adoptati sunt filii,  et ipse populus uocabatur Filius Dei. Unde dicitur ad Pharaonem: Filius meus primogenitus Isrel , et per Isaiam: Filios genui et exaltaui , gloria erat illis, quod de omnibus gentibus in peculiarem Dei plebem sunt electi. Illis etiam est Testamentum uetus datum: uel  Testamenta, uetus scilicet et Nouum, si uoluerint credere, Testamentum enim Nouum datum est illis, ut a seruitute legis transirent ad libertatem gratie Christi. Et legislatio, id est datio ad eos pertinet, quia lex per Moysen eis data est. Et obsequium, cultus uidelicet diuine religionis, qui est illis traditus. Promissa quoque Christo et de redemptione ipsorum: et uita eterna illis data sunt, ut quidquid promissum est patribus, compleretur in  filiis.

Quorum patres, subaudis fuerunt Abraham, Isaac et Iacob, ex quibus patribus, uel Iudeis est Christus natus secundum carnem, non secundum diuinitatem, qui est super omnia Deus benedictus in secula. Christus, Deus et homo est: et secundum quod homo est, ex ipsis carnem assumpsit-et inter omnia fuit: secundum quod Deus est, a Deo Patre ante secula genitus, est supra omnia potentia Diuinitatis. Notandum autem, quia cum esset locutus de abiectione parentum suorum, non murmurando, neque reprehendendo iudicium Dei talia prosecutus est, sed potius benedixit illum, pro certo sciens iusto iudicio cuncta ab illo moderari ac disponi, unde et subdit:

Non autem quod exciderit uerbum Dei; et est  sensus: Quamuis multitudo Iudeorum parentum meorum infidelitatis errore remansisset, nolens in Christum credere, non tamen ideo dico quod euanuerit, aut annullata sit promissio Dei, que facta est ad Abraham, quod in semine eius benedicentur omnes gentes , quoniam in illis est adimpleta qui crediderunt, tam ex Iudeis qui ex gentibus, et qui adhuc credituri sunt. Non enim omnes qui ex Isrel sunt hi sunt Isrelite, Iacob et Isrel nomina unius hominis fuerunt. Non autem omnes qui ex stirpe illius descenderunt, omnes uiri Isrelite sunt, id est uidentes Deum mente, quia mente et fide Deum non cernunt. Itaque Isrel in spiritalem et carnalem diuiditur. Iudei credentes, filii sunt Isrel et Abrahe secundum carnem, et secundum  fidem non credentes uero: etsi sunt carne filii Isrel, sed non tamen Spiritu. Gentiles autem, licet carne non sint filii Isrel, tamen fide et mente sunt filii Isrel et Abrahe, quia Deum mente contemplantur

Neque qui semen sunt Aorane omnes filii, sed de solo Isaac dictum est: In Isaac uocabitur tibi semen. Ismel quidem ex semine Abrahe fuit, et tamen non computatur eius filius esse. Et sicut non omnes filii Abrahe secundum carnem, eius dicuntur filii, sed semen eius in Isaac stabilitur: ita modo non omnes qui ex eius stirpe per Isaac descenderunt, eius filii reputantur, sed qui habent fidem eius, et credunt in Christum, de quo predictum est: In semine  tuo benedicentur omnes gentes, id est non qui filii carnis, hi filii Dei, sed qui filii sunt promissionis, estimantur in semine. Licet Iudei in infidelitate permanentes, filii sunt Abrahe per naturam carnis, quia de prosapia illius descenderunt, tamen non sunt ideo filii Dei, quoniam degeneres sunt a fide et operibus Abrahe, neque pertinet ad eos aliquid ex dono benedictionis spiritalis, que facta est ad Abraham de Christo et multitudine credentium. Gentiles uero qui sunt filii promissionis, reputantur in semine Abrahe, id est in Christo, quoniam fidem et opera Abrahe imitantur. Promissionis autem filii appellantur gentiles, propter promissionem scilicet que facta est de eis ad Abraham, cui dicitur: In semine tuo benedicentur omnes gentes. In figura igitur  gentilis populi precessit Isaac. Quapropter licet non credant omnes Iudei, tamen uerum est quod promissum est Abrahe: In Isaac uocabitur tibi semen, id est in his qui tibi promittuntur filii futuri: sicut promissum est Isaac: ponitque exemplum.

Promissionis, inquit, uerbum hoc est. Secundum tempus hoc ueniam: per angelum scilicet ueniam, id est apparebo. Et erit Sare filius. Igitur sicut Isaac per promissionem qua dicitur: in Isaac uocabitur tibi semen, sic gentilis populus sectando fidem et uestigia Abrahe, per promissionem que facta est ad illum, benedictionis gratiam consequi meretur.

Non solum autem illi, sed et Rebecca ex uno concubitu habens Isaac patris nostri. Ordo uerborum est pariterque sensuum: Non solum illi duo filii  Abrahe Isaac et Ismel figuram tenuerunt duorum populorum, fidelium et infidelium, uerumetiam Rebecca typum credentium et reproborum gessit in duobus filiis suis, Iacob et Esau, habens illos ex uno concubitu patris nostri Isaac. Nec uacat quod ait: Ex uno concubitu. Ne forte enim dicere posset Iacob: Quando me genuit pater meus, boni animi et bone uoluntatis erat, quando uero fratrem meum Esau genuit, male uoluntatis erat, ideoque bonitas eius per semen illius diffusa est in me, malitia autem in fratrem meum. Aut etiam, ne aliquis hominum ita dicere posset, ait Apostolus, ex uno concubitu genitos esse illos duos: ostendens ex uocantis dono unum dilectum, alterum ex iusto iudicio odio habitum. Nam omnes ab Ade descendentes prosapia  filii nascuntur peccati, ideoque damnatione digni. Si qui uero liberantur, bonitas et gratia Dei est, et non eorum retributio meritorum.

Cum nati nondum fuissent, illi duo Iacob et Esau, aut aliquid egissent boni aut mali, ut secundum electionem operum illorum propositum seu preordinatio Dei maneret non ex operibus illorum que nulla erant, sed ex uocante dictum est ei, quia maior seruiet minori. Ex uocante dicit, id est ex dono omnipotentis Dei qui illos uocauit, dictum est Rebecce, quod Esau maior natu seruitutis obsequium minori esset redditurus , hoc est Iacob. Et ita euenit. Nam sicut in libris Regum legitur: temporibus Dauid et Salomonis aliorumque regum  seruiuit Isreli usque ad illud tempus, quando  preparauit se Edom ne esset sub Iuda, quod utique predictum ei fuerat ab Isaac patre suo. ueniet, inquit, tempus cum excuties iugum illius de ceruice tua . Quis hominum potest enarrare quare Deus omnipotens elegerit Iacob antequam nasceretur, et reprobauerit Esau cum nec ille nec iste bonum aliquid uel malum poterat implere, nisi quia in isto, id est in Iacob, gratiam suam et misericordiam exhibuit, et in Esau iustum iudicium suum impleuit. Nam cum Rebecca iam haberet conceptum in utero, et iret ut Dominum consuleret, aut per Melchisedech sacerdotem Dei summi, aut per alium quemlibet, per quem Deus tunc temporis responsa dabat, dictum est ei ex uocante Deo:  Duo filii in utero tuo sunt et duo populi, maiorque seruiet minori; ergo sicut non fuit propositum Deo: et predestinatio secundum electionem boni meriti Iacob, ita et electio gentium non fuit secundum electionem meritorum, sed secundum gratiam et predestinationem Dei. Quapropter quare Iacob sine operibus bonis electus sit, Esau uero abs malis operibus odio habitus, soli Deo notum est qui omnia nouit antequam fiant: cuius iudicia semper iusta sunt

Sicut scriptum est in Malachia propheta: Iacob dilexi, Esau odio habui. Cum dicit Scriptura: Nihil odisti eorum que fecisti: et quia uidit Deus cuncta que fecit, et erant ualde bona, questio oritur quare dicitur odio habere Esau. Que ita soluitur, quia non  odit naturam quam fecit: sed peccatum et uitium quod non fecit, Iacob autem dilexit sua misericordia gratuita. Esau odio habuit iusto iudicio: et cum ambo originali peccato maculati essent, quod unum dilexit: eius misericordia fuit, quod uero reprobauit alterum, iustum iudicium eius exstitit.

Quid ergo dicemus? Nunquid iniquitas apud Deum? Subaudis quia Iacob per misericordiam suam dilexit, et Esau iusto suo iudicio reprobauit, et qui unum diligit, alterum odit. Absit ut ipse iniquus dicatur.

Moysi enim dicit: Miserebor cui misereor, et misericordiam prestabo, cui miserebor. Ordo iste est: Cuius misereor, uocando eum ad fidem meam miserebor, fidem meam illi dando ut credat in me, et cuius  fuero misertus, ut credat in me misericordiam prestabo illi, ut iuste uiuat, et misericors sit, perseueretque in bonis operibus pro quibus premium accipiat.

Igitur non uolentis, subaudis est uoluntas, neque currentis cursus, sed miserentis est Dei misericordia ut det homini bonum uelle, facere, perseuerare. Non sufficit sola bona uoluntas hominis, nisi etiam perueniat cum misericordia Dei ad hoc, ut det illi bonum uelle, et bonum idipsum perficere, iuxta quod Psalmista dicit: Misericordia eius preuenier me, et misericordia eius subsequetur me . Sed hic fortasse querit aliquis: Ut quid remunerantur electi, uel quid premii merentur, si et uoluntas bona,  et perfectio operis a Deo eis datur? Cui respondendum est idcirco electos dignos esse remuneratione, quia statim ut sentiunt se a Dei gratia preueniri, totis nisibus laborant uoluntati illius obsecundando obedire.

Dicit enim Scriptura Pharaoni. Non Scriptura per se loquitur, sed alius per eam, sicut hic loquitur Deus: Quia in hoc ipsum excitauit te, id est duritiam cordis tui propter hoc aliis manifestaui, ut ostendam in te uirtutem meam, siue potentiam, ut annuntietur nomen meum, id est diuinitatis mee, in uniuersa terra. Ita modo sit. In uniuersa enim terra, et per quadrifidum orbem annuntiatur nomen diuinitatis eius, quia pene ubique liber Exodus recitatur: Antequam excitaretur Pharao decem  plagis a Deo quasi dormiebat, et excitatus cuius malitie esset cor eius hominibus ignorantibus manifestatum est, unde dicit Dominus: Excitaui te pulsando decem plagis, id est manifestaui malitiam cordis tui, que me non latebat; unde excitatus ait: Deum ignoro, et Isrel non dimittam . Et quia pro sua malitia ignorabat Deum, indurauit Deus cor illius , id est non emolliuit, meritis eius hoc exigentibus. Sed querit aliquis quare perdiderit Deus aut Pharaonem cum exercitu suo, aut Sodomitas, aut eos qui in diluuio perierunt? Cui respondendum est, quia eorum malitia iam erat consummata excedens modum peccandi: et ideo iusto Dei iudicio erat punienda. Sic unusquisque peccator diuinitus punitur modo, fine peccatorum  completo; de quo ait Dominus ad Abraham: Non sunt completa peccata Amorrheorum , et ad Iudeos: Implete mensuram patrum uestrorum . uerum, quia Deus manifestauit malitiam Pharaonis, cor illius non emolliendo, non in Deum reflectitur, qui malum non operatur, sed ipsi Pharaoni malum suum quod fecit, proprie deputatur. uerbi gratia, sicut si fuerint duo uasa, unum balsamo plenum, aliud stercore, si quis ea agitauerit uel uentilauerit, non est auctor odoris uel fetoris, sic Deus qui tetigit suis plagis Pharaonem, non est auctor malitie eius. Ob duas causas autem percussus est Pharaon cum suo exercitu, et in mari submersus, uidelicet ut eorum malitia puniretur que erat multiplicata, et Isreliticis terror incuteretur, quo  timerent peccare, ne similia paterentur, scientes iniquitatem a Deo damnari. Dicit enim: ut ostendam in te uirtutem meam, scilicet per signa et supplicia, et ut annuntietur nomen meum in uniuersa terra. Ubique enim Deus magnus predicatur, qui Pharaonem cum curribus et equitibus suis submersit in mare.

Ergo subaudis, si uolentis non est uoluntas: neque currentis cursus, sed miserentis Dei est misericordia: cuius uult miseretur, sicut Isrelitis, quos eripuit non eorum meritis, sed respectu sue pietatis. Neque enim Isrelite in Aegypto aliquod bonum fecerant pro quo liberari meruerint, et quem uult indurat, id est indurari permittit, et in duritia sua  deserit, sicut Pharaonem et exercitum eius. Hoc quod Deus misericordia sua plagas suspendebat in Pharaone, indurabat cor eius.

Dicis itaque mihi: Quid adhuc queritur? id est quid adhuc causatur humana fragilitas, quod Deus cuius uult miseretur, et quem uult indurat. uoluntati enim eius quid resistit? Quod quorumdam miseretur, bonitas et gratia eius est, quod quosdam damnat, iustum suum iudicium ostendit, quia omnes sumus filii ire, antequam renascamur ex aqua et Spiritu sancto .

O homo, tu quis es qui respondeas Deo? Hominem uocat humana tantummodo sapientem et Dei iudicium reprehendere nitentem. Nunquid dicit figmentum, id est uas ex luto fictum, ei qui se finxit. Quid  me fecisti sic? id est quid me fecisti sic in hanc paruitatem, uel ad hoc uile ministerium?

Annon habet potestatem figulus luti, ex eadem massa facere aliud quidem uas in honorem, quo ministretur cibus uel potus qui transeat in usus regis; aliud uero in contumeliam? id est, in uile officium, uidelicet ad opus coquine, ubi coquuntur carnes. Sic omnipotens Deus figulus humani generis, ex massa peccati et perditionis, id est ex massa humani generis habet potestatem aliud uas in honorem facere, id est unum ad hoc creare, ut ipse honoretur in illo, et honoret eum uocando ad fidem suam, et saluando ad uitam; aliud uero in contumeliam, id est reprobos, propter nequitiam suam iusto iudicio perdere. Ex corrupta enim massa, omnia corrupta  sunt uasa. Si autem ingenio artis sue figulus quedam ex illis excoquendo per ignem a uitio masse purificauerit, nunquid in his magnificari non potest? Quod autem quedam impurificata dimittit, non redarguendus est quia in sua potestate subsistit. Sua enim est massa.

Quod si Deus uolens ostendere iram et notam facere potentiam suam, sustinuit in multa patientia uasa ire apta in interitum; subaudis, tu quis es qui respondeas Deo? uolens Deus ostendere iram, id est uindictam suam in Pharaonem et Aegyptios, in Sodomitas et diluuio perditos, et notam facere potentiam suam liberando Hebreos, sustinuit in multa patientia uasa ire, id est Aegyptios per plagas exspectando ad penitentiam, quas non pariter effudit. Apta enim  in interitum appellat Aegyptios, qui se preparauerant atque aptauerant eterne perditioni male uiuendo. Ad hec poterat aliquis Apostolo obiicere: Ut quid perdidit illos, et saluauit Iudeos? Cui ille obuiat respondendo, dicens:

Ut ostenderet diuitias glorie sue, quibus glorificetur, in uasa misericordie, id est Hebreos, quos preparauit in gloriam suam, ut in eis glorificetur et laudetur, qui eripiens illos de Aegypto, inimicis eorum interfectis, mare Rubrum transduxit, et repromissionis terram tradidit.

Quos et uocauit, id est quos uocauit ad fidem suam, sicut et nos apostolos aliosque credentes ex eadem plebe. uocauit quoque illos de Aegypto gratia misericordie  sue; uocauit et nos de seculo maligno, id est uasa misericordie sue. Omnes homines post preuaricationem Ade peccatores nascuntur, et damnatione digni, atque secundum meritum suum debuerant omnes perire. Quod uero pauci saluari merentur, qui de uasis ire in uasa misericordie transferuntur, ideo fit ut misericordia appareat auctoris in his qui a morte eterna liberantur, et quod plures sunt qui pereunt remanendo in uasis ire, peccatis prepedientibus, indicium est merito omnes debuisse perire, ac per hoc iustum iudicium secundum merita manet in eis. uerum quia Iudei excludebant gentiles a fide Christi, dicentes eos non posse saluari, subdit Apostolus: non solum ex Iudeis, uocauit ad fidem suam, sed etiam ex gentibus.

 Sicut in Osee dicit: uocabo non plebem meam, id est gentes, plebem meam, ut sint plebs mea: hoc secundum beatum Hieronymum, secundum beatum Augustinum uero potest et de Iudeis intelligi qui facti sunt non plebs Dei, quando recesserunt a Deo, et respuerunt Christum dicentes: Nescimus unde sit . Sicut habemus in psalmo: Filii alieni mentiti sunt mihi . Qui postmodum facti sunt plebs Christi, quando una die crediderunt tria millia, altera die quinque millia, et deinceps multa millia , et non misericordiam consecutam, in infidelitate manendo, misericordiam consecutam, effectam fidelem.

Et erit in loco, ubi dictum est eis: Non plebs mea uos, ibi uocabuntur filii Dei uiui. Gentibus infidelitate  depressis, dicebatur eis a Deo per prophetas, quod non essent plebs eius: quoniam licet per conditionem creatura Dei essent, non erant tamen plebs eius per gratiam. Postquam autem ad fidem uenerunt in loco, id est in toto mundo, ubi dicebatur eis antequam in Deum crederent: Non plebs mea uos, ibi modo uocantur filii Dei uiui, non per naturam, sed per adoptionem. Quotquot autem, ait Euangelista, crediderunt in eum, dedit eis potestatem filios Dei fieri . Et bene dicit, Dei uiui, ad distinctionem mortuorum deorum, quos ipsi antea colebant. Potest intelligi similiter et de Iudeis, quo apertum est.

Isaias autem clamat pro Isrel, id est causa Isrelis, si fuerit numerus filiorum Isrel, tanquam arena  maris, reliquie salue fient. Sicut hominibus incognitus est arene maris numerus, ita et pre multitudine sui, innumerabilis factus est populus Isreliticus. Quibus sic multiplicatis, et oneribus peccatorum pregrauatis, reliquie salue tantum facte sunt, id est apostoli et ceteri qui crediderunt ex eis.

uerbum enim consummans, id est perficiens, et perfectionem continens, et abbreuians in equitate: quia uerbum breuiatum faciet Dominus super terram. Tribus modis intelligitur uerbum perficiens omnia, et abbreuiatum in ueritate, uerbum breuiatum est, de quo dicit Dominus: Diliges Dominum Deum tuum ex toto corde tuo, et ex tota anima tua, et ex tota mente tua, et proximum tuum sicut teipsum . In  his duobus mandatis, tota lex pendet et prophete. uel uerbum breuiatum potest intelligi symbolum apostolorum ubi fides continetur, que per diuersa uolumina predicatur, seu quatuor libri Euangelii comparatione legis et prophetarum. uerbum breuiatum potest dici et perfectionem continens.

Et sicut predixit Isaias: Nisi Dominus sabaoth reliquisset nobis semen, apostolis scilicet, qui seminati sunt per uniuersum orbem, missi a Christo, et fructum multiplicauerunt credentium animarum, quasi Sodoma fuissemus et quasi Gomorrha similes facti essemus. Nisi apostoli qui exstiterunt semen totius messis credentium, seminati a Domino per uniuersum orbem, credidissent in illum, sicut Sodomite et Gomorrithe uno perierunt interitu et momento  , ita omnes Iudei uno tempore infidelitatis peccato perditi fuissent. Apostolorum enim doctrine multi postmodum crediderunt ex Iudeis qui perissent, nisi apostolicum semen mansisset. Aliter Ambrosius hoc semen intelligit Christum qui nisi a Patre seruatus fuisset perissent Iudei, perissent apostoli qui relicto eo fugerunt, perissemus et nos.

Quid ergo dicemus? Hoc dicemus, quod gentes que non sectabantur iustitiam, legis circumcisionem uidelicet, otium sabbati, uictimas legales, apprehenderunt iustitiam, fidei Euangelice; unde subdit: iustitiam autem, dico apprehendisse gentes, que ex fide est; quia fides Christi iustificat credentes: dum in ea baptizantur, et fructus iustitie ac fidei operantur,  uel certe, iustitiam, possumus hic alio modo intelligere Christum, qui factus est nobis iustitia et redemptio a Deo Patre, sicut Apostolus alias ait , quia per illum iustificat Deus Pater omnipotens omnes in se credentes. Hanc iustitiam apprehenderunt gentes, non loco ei appropinquando, sed fide credendo, quoniam fide acceditur ad eam; unde et appellatur iustitia ex fide.

Isrel uero sectando legem iustitie, id est, obseruantiam legalem per quam se iustificari posse putabat sine fide Christi, in legem iustitie, id est in legem Euangelii ubi iustificatur homo per fidem Christi, non peruenit. Legem autem iustitie non immerito dicimus obseruantiam designare legis Moysi, quia qui suo tempore eam custodiebant iusti putabantur:  sicut et e contra non custodientes uelut iniusti damnabantur.

Quare? Subaudis non peruenit Isrel in legem iustitie, quia non ex fide Christi uoluit saluari, sed quasi ex operibus legis: offenderunt enim in lapidem offensionis, id est in Christum nolentes in eum credere, sed dixerunt: Non habemus regem nisi Cesarem; crucifige  istum. Qui lapis bene appellatur, propter firmitatem fidei. Et sicut est lapis salutis et firmamenti illis qui crediderunt in eum, ita est lapis offensionis his qui eum respuunt.

Sicut scriptum est in Isaia: Ecce pono in Sion lapidem offensionis, et petram scandali. Quod ita est ac si diceret: Ecce mittam in populum Iudeorum  Christum, qui idcirco lapis offensionis uocatur, quia mox ut natus est, offenderunt in eum Herodes et Iudei, necantes pro eo paruulos : deinde  scandalizabantur in eo: et multi discipulorum, eius audientes uerbum, scandalizati sunt, et iam non ambulabant cum illo, et insuper in passione eius discipuli relicto eo fugerunt : omnis qui credit in eum, id est in Christum, qui unius essentie est cum Patre et Spiritu sancto, et precepta illius custodierit, non confundetur, id est non crubescet in sententia qua damnabuntur reprobi et infideles, audientes ab illo: Ite, maledicti, in ignem eternum, sed potius letabitur, audiens ab illo cum electis ceteris: uenite, benedicti Patris mei, percipite regnum quod uobis paratum  est ab origine mundi . Et quia poterat aliquis obiicere Apostolo quare non oras pro incredulis tue gentis, uel etiam ne superbirent gentiles et despicerent Iudeos, subdit Apostolus.



CAPUT X.

Fratres, qui mecum in Christum creditis, uoluntas quidem cordis mei, et obsecratio ad Deum, fit pro illis in salutem, pro Iudeis scilicet incredulis, ut saluentur: ubi demonstrat, quoniam si ex operibus legis quis potuisset iustificari, et pro illis mereretur ad fidem Christi peruenire, omnes illi uocati essent et saluati, gentiles autem qui legem ignorabant, a salute fuissent alieni. Salus ergo gratis a Deo datur, et non ab homine meretur, id est fides Christi  qua saluamur.

Testimonium enim perhibeo illis, quod emulationem quidem Dei, id est zelum amoris Dei, habent, sicut et ego ante conuersionem habebam, sed non secundum scientiam Dei. Stultum est enim legem per seruum datam uenerari, et Euangelium quod datum est per Dominum persequi. Stultum est etiam Patrem confiteri, et Filium negare. In hoc siquidem Iudei scientiam Dei non habebant, quia ita uolebant adherere legi per seruum date, ut gratiam respuerent Euangelii a Domino datam, et persequendo Filium, Deo Patri se placere putarent. Hoc autem dicitur de illis qui ignorantia tenebantur, de quibus ueritas ait: uenit hora ut omnis qui interficit uos, arbitretur se obsequium prestare Deo . Sic et Petrus  ait: Scio , fratres, quia per ignorantiam fecistis malum hoc . Dum enim multi Iudeorum apostolos Christi persequerentur, arbitrabantur se per hoc placere Deo. At contra multi scientes negauerunt Christum, sicut Scribe et Pharisei.

Ignorantes enim Dei iustitiam, non qua ipse iustus est essentialiter, sed Christum cuius fide iustificamur cum bonis operibus, et iustitiam suam uolentes statuere, legem scilicet, per quam se putabant posse iustificari sine gratia Christi, iustitie Dei non sunt subiecti. Nolentes se subdere fidei Christi et Euangelio eius. Etenim quia legis operibus nemo perfecte iustificabatur, misit Deus Filium suum qui precepta iustitie, que Euangelia uocantur nobis tradidit,  et in ipso perfectionem iustitie nobis exhibuit, cuius fidei gratia perfectionem consequi mereremur. Et quia Iudei iustitiam suam quesierunt statuere, id est legis iustitiam sibi putauerunt sufficere, iustitie Dei, id est Christo et fidei illius atque Euangelice doctrine noluerunt colla submittere.

Finis enim Legis, Christus est, ad iustitiam omni credenti. Est finis qui pro consumptione accipitur, sicut tunc, quando dicimus: Finita est cena, id est consumpta est; etiam quandoque pro consummatione et perfectione, sicut tunc quando dicimus: Finita est tela, hoc est perfecta et consummata. Secundum hunc sensum dicitur Christus finis esse legis, non consumptio, sed completio et consummatio legis et Prophetarum, ad iustitiam omni credenti. Completio  legis et prophetarum ipse est, quia omnia que Lex et prophete uerbis et mysteriis de ipso predixerant, per semetipsum compleuit. Unde pendens in cruce, ait: Consummatum est . Quod qui credit et confitetur iustificatur, si tamen opera digna fide fecerit. Hoc autem distat inter officium et finem. Quod officium est ipsa res que agitur; finis uero, ipsum propter quod agitur. Officium, lex et prophete, finis Christus, propter quem omnia illa precesserunt.

Moyses enim ille scripsit, quoniam iustitiam que ex lege est qui fecerit homo, uiuet in ea: subaudis iustitia. uel, sicut quidam codices habent: uiuet in eis, subaudis mandatis et preceptis. Legem posuit pro operibus Legis, id est circumcisione, otio sabbabi,  ceterisque legalibus operibus. Iustitia que ex lege est, uiuere hominem in se faciebat, quia non interficiebatur. Premium ergo illius iustitie nichil aliud erat quam uita presens que non tollebatur. uiuet in ea dicit, id est mortem presentem euadet: Si quis uero spiritualiter ea que lex precipit impleuerit, licet in presenti tempore non remuneretur, in futuro tamen remunerationis causa uitam eternam, id est presentissimum omnipotentis Dei uultum accipiet.

Que autem ex fide est iustitia, sic dicit. Iustitiam hic appellat Christum, qui per passionem suam et fidem, iustificat in se credentes. Ista iustitia Christus, qui est uerbum Dei Patris, sic dicit in Deuteronomio per Moysen, quia ipse loquebatur per ora  prophetarum. Ne dixeris in corde tuo quis ascendet in celum? id est Christum deducere, aut quis descendet in abyssum? hoc est Christum ex mortuis reuocare. Hec uerba sunt partim Moysi, partim Apostoli. Quando Moyses dedit Iudeis legem, dixit eis: Ne dixeris in corde tuo, id est ne fingas in mente tua, quis ibit in celum, ut inde mihi afferat Dei mandatum? Aut quis descendet in abyssum, ut inde mihi afferat illud mandatum? Non est necesse ut hoc taliter queras, quia:

Prope est uerbum, id est mandatum legis. In ore tuo et in corde tuo, et in presentia tua scriptum, uel etiam ipse Deus in corde tuo et in ore docebit te. uerum quia Moyses propheta exstitit, et multa de  futuro predixit, Paulus apostolus uerba eius ad Christum retulit, afferens illum hoc dixisse per Moysen, qui est iustitia uera. Quibus uerbis instruit nos, ne dicamus in corde nostro, et putemus Christum localem esse, ut in aliquo loco contineatur, sed potius credamus illum secundum diuinitatis plenitudinem ubique esse, ac per omnia diffusum cum Patre et Spiritu sancto, iuxta quod Deus Pater per Ieremiam prophetam dicit: Celum et terram ego impleo . Ideoque enim non concluditur loco, quia in eo consistit omnis locus. Presidendo siquidem sustinet omnia, sustinendo presidet, implendo circumdat, circumdando implet. In uerbis ergo Apostoli sensus huiusmodi est: Ne dixeris in corde tuo, o quicunque es, quis ascendet in celum? id est, non credas Christum localem esse, ut credas illum post  ascensionem ita esse in celo, ut non sit in terra: aut ita esse deorsum in abysso apud inferos, ut te sursum positum ignoret, sed crede illum ubique esse presentem secundum diuinitatem, sicut de eo dicitur: Sapientia attingit a fine ubique ad finem fortiter, et disponit omnia suauiter . Ne dixeris ergo, o homo, quis ascendet in celum, ut inde Christum deducat mihi, qui me doceat, saltem in corde noli dicere hoc, quia hic est Christus et ubique. Nam in terra erat et dicebat: Nemo ascendit in celum, nisi Filius hominis qui est in celo , quomodo non magis cum sit in celo, est et in terra? Aut quis descendet in abyssum? subdit Apostolus ex suo: Hoc est Christum ex mortuis reuocare;  similiter et supra: hoc est Christum deducere. Non necesse habes ab inferis Christum uocare, quem ubique presentem debes agnoscere, unde dicit ipsa Scriptura Deuteronomii: Prope est uerbum in ore tuo et in corde tuo . uerbum hic simpliciter possumus intelligere, si uolumus uerbum legis, quod illi in ore habebant assidue illud legendo, in corde quoque iugiter meditando, ac memorie commendando. Altiori autem sensu uerbum istud est, de quo Ioannes ait: In principio erat uerbum, et uerbum erat apud Deum et Deus erat uerbum . Ergo quia Deus erat uerbum, prope erat in ore et in corde illorum, utpote quod omnia replet. Nam beatus Hieronymus dicit: Sicut uestis totum corpus hinc inde circumdat, ita Christus electos  suos undique circumdando amplectitur, imo amplius, quoniam uestis tantummodo extrinsecus corpus circumdat, adherendo illi Christus uero est exterius in ore per confessionem, interius in corde per credulitatem, sicut hic dicitur, et alias, ubi dicit idem Apostolus: In interiori homine habitare Christum per fidem in cordibus uestris . Hoc est uerbum fidei quod predicamus, nos apostoli. Hoc est uerbum, inquit, Filius, uidelicet Dei Patris, in quem, secundum predicationem nostram, credere oportet.

Quia si confitearis in ore tuo Dominum Iesum, et credideris in corde tuo quod Deus illum suscitauit a mortuis, saluus eris. id est salutem consequerio  eternam: ita tamen, ut iustitie secteris opera, quia non oportet seruum Dei manere otiosum.

Corde enim creditur ad iustitiam, ore autem confessio fit ad salutem. Prosequitur diligentius quod superius de fide tetigerat. Fides in corde locanda est, que Deum trinitatem habere in personis, et unitatem in omnipotentia maiestatis credat, filiumque humanatum: et secundum Euangelium firmiter teneat genus humanum sanguine illius redemptum, et ea que circa humanitatem eius sunt facta, deifice exhibita non hesitet. In ore etiam confessio debet esse: quia fides cordis promenda est officio oris. Illa enim confessio fit ad salutem, si tamen exornata fuerit bonis operibus per spatium uite. Nam aliter fides sine operibus mortua est . Non dicit de  salute corporis, qua potiuntur etiam qui non confitentur Deum, sed de salute interioris hominis, id est anime que saluatur confessione uere fidei non temporaliter, sed eternaliter, quoniam salus huius confessionis sempiternalis est.

Dicit enim Scriptura Isaie prophete: Omnis qui crediderit in illum, id est in Christum, ea fide que per dilectionem operatur, non confundetur. Quicunque crediderit in Christum sicuti credendum est, non erubescet cum incredulis in die iudicii, quibus ipse iudex dicet: Ite in ignem eternum , sed potius gaudebit, cum ab eo in quem crediderit remunerabitur, aggregatus numero et collegio electorum et Deum confitentium. Hoc exemplum ualet contra Iudeos, qui gentiles a  fide Christi putabant secernendos, unde et subdit:

Non enim est distinctio, subaudis in isto exemplo quod posui. Quorum non est distinctio siue separatio? Iudei et Greci; quia de utrisque dicitur: Omnis homo qui crediderit in illum, siue Iudeus, siue gentilis, non confundetur. Nam idem Dominus omnium, diues in omnes qui inuocant illum, id est Dominus qui est Creator et Dominus Iudeorum, ipse est Creator et Dominus gentium, id est omnium hominum. Diues autem idcirco dicitur, in omnes qui inuocant illum, quia potest omnes in se credentes a presentibus tribulationibus eruere, et ad uitam eternam perducere, reddens eis premium a se promissum. uel ideo dicitur diues, quia potens est gentiles exaudire et saluare, sicut et Iudeos, quia  personarum acceptio non est apud illum: nec sic intendit uni, ut se deneget alteri. Ergo si uox nostra ad omnes qui audiunt equaliter uenit, et tamen una est, multo magis omnipotens Deus exaudire omnes misericorditer potest, nec dum unum audit alterius precum obliuiscitur: quapropter subinfert:

Omnis enim quicunque inuocauerit nomen Domini, saluus erit. Quicunque inuocauerit nomen Domini sicut inuocari debet, scilicet fide, ore, opere, hic saluus erit.

Quomodo ergo inuocabunt, subaudis Iudei Christum, in quem non crediderunt? Et idcirco non saluantur, quia non inuocant. Aut quomodo credent ei quem non audierunt? Ergo audierunt Iudei Christum,  et non audierunt: Audierunt aure corporis, sed non aure mentis, quas Dominus requirebat, inquiens: Qui habet aures audiendi audiat . Insuper et auerterunt aures suas ne audirent uerba eius, quando illo clamante in templo et dicente: Si quis sitit, ueniat ad me et bibat , noluerunt ad eum uenire credendo. Ideoque non audierunt, quia non fuerunt obedientes. Quomodo autem audient sine predicante? Hic ostendit, se suique similes coapostolos et predicatores ad predicandum Iudeis esse missos a Christo, quorum ministerio docerentur: sed illi persecuti sunt eos, expellentes eos a se, sicut in Actibus apostolorum legitur, ubi et narratur quem admodum eis Paulus dixerit: uobis quidem oportebat primum loqui uerbum Dei: sed quia repellitis illud,  ecce conuertimur ad gentes . Hinc est quod subdit.

Quomodo autem predicabunt eis predicatores uerbum uite, nisi mittantur? Et est sensus: Ipsi occiderunt predicatores quosdam ad se missos, sicut Iacobum fratrem Ioannis, et Stephanum: reliquos uero flagellantes a se expulerunt. Quod autem dicit: Quomodo predicabunt, nisi mittantur? ita potest uno modo intelligi: Nequaquam nos apostoli ad officium predicationis accedere potuissemus, nisi gratia Dei  admoniti, directi fuissemus, primum Iudeis uerbum uite annuntiare, deinde gentibus: Ideoque Iudei excusabiles non erunt de aduentu Filii Dei, quia apostolos ad salutem sui directos a suis finibus pepulerunt. Potest et ita non  inconuenienter accipi: Quomodo, inquit, predicabunt ipsi predicatores eis uerbum uite, qui expulsi sunt ab eis, nisi iterum mittantur? Affirmat quoque exemplo prophetico, qualiter predicatores euangelizare uoluerunt eis bona, sed noluerunt eis credere, nisi pauci, sicut scriptum est in Isaia propheta: Quam speciosi pedes euangelizantium pacem, euangelizantium bona. Apostolorum pedes speciosi fuerunt, quia Domino sunt abluti. Pedes quoque in sacra Scriptura aliquando bonas actiones significant, sicut Zacarias pater Ioannis Baptiste ostendit, dicens: uisitauit nos oriens ex alto. Illuminare his qui in tenebris et in umbra mortis sedent: ad dirigendos pedes nostros, id est actiones nostras, in uiam pacis . Aliquando significant pedes uerbum predicationis,  ut illud: Subiecit populos nobis, et gentes sub pedibus nostris . Apostoli pacem predicauerunt secundum monita Domini, dicentes: In quamcunque domum intraueritis, primum offerte pacem, dicentes; Pax huic domui . Euangelizauerunt bona, futuri scilicet regni premia que oculus non uidit, nec auris audiuit, nec in cor hominis ascendit. Et de quibus dicit Psalmista: Credo uidere bona Domini in terra uiuentium . Bona quoque annuntiauerunt, fidem sancte Trinitatis, mysterium Incarnationis Christi, passionem, resurrectionem, ascensionem eius, aduentum quoque ad iudicium, gloriam electorum, damnationem reproborum.

Sed non omnes obediunt Euangelio. Licet apostoli  bona euangelizassent patrie celestis, tamen non omnes Iudei, neque omnes gentiles obedientes exstiterunt tunc temporis Euangelice predicationi, sed neque adhuc obediunt omnes. Isaias enim dicit: Domine, quis credidit auditui nostro? Hoc loco Isaias in persona loquitur apostolorum, eodem enim Spiritu fuit repletus, quo et apostoli. Animaduertendum autem, quia in sacra Scriptura aliquando quis pro nullo, aliquando pro raro ponitur. Pro nullo, ut est illud. Quoniam quis in nubibus equabitur Domino ? id est nullus. Pro raro, ut hic: Pauci enim inuenti sunt qui crediderunt ex Iudeis auditui apostolorum. Qui idcirco auditus illorum dicitur, quia intrinsecus in mente, Domino inspirante, auditu spiritali audiebant, quid exstrinsecus uoce corporali  ad salutem auditorum proferre debuissent. Unde et Paulus alias ait: An experimentum queritis eius qui in me loquitur Christus ? Et Dauid quidem dicit: Audiam quid loquatur in me Dominus Deus ? Ab hoc auditu apostolorum, id est a predicatione illorum subtraxerunt se Iudei, renuentes in Christum credere.

Ergo fides ex auditu. Primum audit quis predicatorem loqui quomodo debeat credere, deinde accipit fidem. Auditus autem per uerbum Christi; quod predicatur ab apostolis et doctoribus uerbum Christi est: quia non alia predicant, quam que in Euangelio continentur, quod ab ore Christi est prolatum: uel, que ipse Christus reuelat eis in corde, et loquitur per ora illorum. Ad hec poterant Iudei dicere,  licet falso: Non audiuimus uerbum Christi per ora apostolorum, contra quos Apostolus subiungit:

Sed dico: Nunquid non audierunt? Subaudis Iudei uerbum predicationis apostolorum: Respondet ipse Apostolus sibi, et affirmat quia audierunt. Et quidem, ecce affirmatio, et hic est distinguendum. Sensus enim huiusmodi est: Nunquid non audierunt Iudei uerbum Christi? Et quidem, id est certissime, in ueritate dico, quia audierunt, sed credere contempserunt. Poterat aliquis ad hec dicere: Apostoli recesserunt ab eis, et quomodo potuerunt audire? Asserit quoque Apostolus exemplo prophetico, et dicit: Quomodo potuit esse ut non audirent: In omnem terram exiuit sonus eorum, et in fines orbis terre uerba eorum. Dixerat supra idem Psalmista: Non sunt loquele  neque sermones, quorum non audiantur uoces eorum . Si secundum linguas omnium gentium et sermones audite sunt uoces apostolorum in ipsis gentibus, quanto magis apud Iudeos, ipsa lingua eorum Hebrea audita est? Si enim ab Hierusalem in quatuor climata mundi Euangelium diuulgatum est, quomodo ipsis Iudeis, a quibus predicatio eiusdem Euangelii exordium sumpsit, non est predicatum? maxime cum et ipsi mediterranei sint. Quod enim Hierusalem in medio terrarum sit posita, sicut umbilicus uentris, testatur Psalmista, dicens: Deus autem, rex noster ante secula, operatus est salutem in medio terre , id est in Hierusalem. Et per Ezechielem Dominus loquitur: Ista  est, inquiens: Hierusalem, in medio gentium posui eam . Sed fortasse querit aliquis quare Deus omnipotens illam plebem in medio omnium gentium decreuerit collocare? Cui respondendum est ideo hoc factum esse, ut quia ipsa ex omnibus gentibus solam cognitionem ueri Dei habebat, et legem scriptam suo cultu et religione prouocaret alias ad cultum Dei omnipotentis, sicut plurimos gentilium legimus ad Iudaismum transiisse: uel idcirco, ut si ipsa plebs legem Dei seruaret, ab omnibus in circuitu suo honoraretur ac timeretur, sicut factum est temporibus Dauid et Salomonis, quando omnes reges in circuitu suo positi, ei munera mittebant: uel si a lege et cultura Dei recederet, ab hostibus affligeretur ac depopularetur, quod sepissime actum est  . Quarta quoque exstitit causa, ut quia Christus ex eadem plebe erat nasciturus, et genus humanum redempturus, et multa miracula in mundo positus patraturus ibi hec agerentur, unde fama eius ad omnes gentes citius posset transuolare. Reuertamur iterum ad superiora. Igitur in omnem terram exiuit sonus predicationis apostolorum, et in fines orbis terre uerba eorum, quia pene ante defecit eis terra quam lingua. In hoc autem exemplo, per terram intelligere possumus terrenos homines, qui tantum sonum, id est, famam predicationis et simplicia monita perceperunt: Per fines terre, philosophos et artibus liberalibus eruditos, qui uerba scrutati sunt predicationis Euangelice, ut Augustinus fuit et Cyprianus.

 Sed dico: Nunquid Isrel non cognouit? Id est, si predicatio apostolorum ad omnes gentes peruenit, quanto magis ad Iudeos, apud quos seminari cepit, presertim cum ipsi sint omnium gentium mediterranei. uel aliter: Nunquid Isrel non cognouit primum? Cognouit utique in apostolis et apostolicis uiris. Primus Moyses dicit: Ego ad emulationem uos adducam in non gentem. Aemulatio que Greco uocabulo zelus appellatur, non uniformiter, neque sub uno sensu semper accipitur. Nam ponitur pro imitatione, pro studio, pro amore, pro inuidentia, sicut hic. Hoc autem Moyses ex persona omnipotentis Dei contra Iudeos loquitur, qui ad emulationem et inuidiam ducti sunt contra non gentem, id est contra  populum ex gentibus credentem, cui semper inuident, dum uident eum in ipsum credere quem ipsi occiderunt, sicut in Actibus apostolorum refertur: Quod uidentes Iudei turbas gentium credentium, repleti sunt zelo, et contradicebant his que a Paulo dicebantur . Ante Domini aduentum genus humanum in Iudeos diuidebatur et gentes, sed gentes per enormitatem malorum, ita transcenderant conditionis sue modum, ut etiam gentis nomine non meruissent appellari, sed canes, dicente Domino in Euangelio: Non est bonum sumere panem filiorum, et mittere canibus . Unde non gens dicebantur, quia ratione amissa irrationabilitatem sectabantur. uerum cum postmodum credidissent tam apostolis predicantibus quam eorum successoribus, Iudei  contra eos excitati sunt et inflammati inuidie facibus. Exponens ergo Apostolus quod dixerat, non gentem, infert: In gentem insipientem, id est, idola pro Deo uero colentem, in iram uos mittam, subaudis contra hanc gentem insipientem. Que cum fuisset usque ad aduentum Christi insipiens, eius fide potita, facta est sapiens. Contra quam iam credentem in iram mittuntur Iudei, non quod Deus emulationem et iram in illis operetur, sed quod beneficia sua que Iudeis displicuerunt, ad se conuersis gentibus largiatur. Potest et quod dicit, in non gentem, aliter intelligi: Gentiles increduli ante perceptam fidem gens uocabantur: percepta autem gratia fidei, non iam gens uocantur, sed Dei populus et plebs appellantur, dicente Domino per Psalmistam: Populus quem non  cognoui seruiuit mihi . Unde alibi Apostolus: Scitis, inquit, quia cum gentes essetis, ad simulacra muta prout ducebamini, eratis, euntes . Quod tale est ac si diceret: Fuistis quondam gentes, sed iam non estis gentes. In hanc ergo non gentem irascuntur Iudei inuidia ducti.

Isaias autem et dicit: Non sine ratione hoc uerbum quod est audet, posuit Apostolus. Isaias spiritu prophetico repletus, sciebat se contemnendum a Iudeis, et etiam serra lignea secandum, et tamen audet, id est audacter dicit ex persona Christi, non formidans Iudeos rebelles: Inuentus sum a non querentibus me, palam apparui his qui me non interrogabant. Gentilibus non querentibus Christum, qui neque legis, neque prophetarum aliquod habebant  documentum, siue promissionem, de eo ipse apparuit. Ille apparere dicitur, qui non separatur, sed subito et insperate uenit, sicut apparuit Dominus Abrahe cum non speraretur, et sicut apparuit angelus Zacarie: sic Dominus iehsu apparuit gentibus, predicantibus apostolis, et coruscantibus miraculis, cum non exspectaretur ab illis. Nam quod ipse in apostolis apparuerit gentibus, testatur suis sermonibus. Ecce ego uobiscum sum omnibus diebus usque ad consummationem seculi . Per doctrinam enim celestem, et per miraculorum signa, que apostoli operabantur, apparuit Christus gentibus, quoniam ipse cooperabatur eis et loquebatur per ora illorum. Dicit namque Euangelium, quod profecti predicauerunt ubique Domino cooperante et sermonem  confirmante, sequentibus signis. Sequitur: Et his qui me non interrogabant. Sepe legitur Deus omnipotens a sanctis interrogatus, sicut a Moyse, Abraham, Samuele et ceteris et gentiles non interrogabant Deum: sed consulebant idola et demonia.

Ad Isrel autem dicit idem Isaias ex persona Christi: Tota die expandi manus meas ad populum non credentem, sed contradicentem mihi. Totum diem appellat totum tempus Dominice predicationis usque ad passionem illius. Qui uidelicet manus suas ad eumdem populum extendit, quia munera beneficiorum suorum largissima bonitate exhibuit. Expansio enim manuum, donationem munerum designat. Et ille dicitur manus expandere, qui poscentibus beneficia  largissime tribuit. Nam mortuos illorum suscitauit: diuersas infirmitates morborum curauit, esurientes et famelicos panibus suis pauit, multaque innumerabilia bona eis impendit, quibus semper illi contradixerunt dicentes de illo: In Beelzebub principe demoniorum eiicit demonia , et: Non est hic homo a Deo, quia sabbatum non custodit . Siue etiam manus expandit, dum eas in cruce affigi permisit. Est quoque consuetudo patrum ut expandant brachia quibus carissimos filios amplexentur, et in gremium suum collocent: sic Dominus Iudeos amplexari uoluit, et in sinu sue caritatis trahere, dicens: Penitentiam agite, appropinquabit enim regnum celorum , sed illi semper studuerunt contradicere, dicentes: Nescimus  hunc unde sit . Solet etiam nutrix extendere manus, ut delectatus is qui nutritur ueniendo ad eam discat ambulare: et populus Isreliticus admodum claudus erat, quia gressus bone operationis iam non habebat, ad quam Dominus quodammodo manus expandit ut ad se ueniret dum dixit: uenite ad me, omnes qui laboratis et onerati estis, et ego reficiam uos . Sed ille, neglectis eius donorum beneficiis, gressus retro in infidelitatem retrorsit.



CAPUT XI.

Dico ergo: Nunquid repulit Deus populum suum: subaudis ex toto, Absit. Nam et ego Isrelita sum, ex semine Abraham, de tribu Beniamin, qui non sum repulsus, sed cum aliis per fidem Christi saluatus. Si enim ex toto repulisset populum suum Isrel, me  non saluaret, qui de eorum prosapia originem duco.

Non repulit Deus plebem suam quam presciuit. Prescientia predestinationem precedit, et non omnia que presciuntur, predestinantur: uerumtamen que predestinantur, omnia presciuntur. Hoc autem in loco, presentia pro predestinatione accipitur, per quod ostendit nullum, siue ex Iudeis siue ex gentibus predestinatum, esse repulsum. Presciuntur enim bona et mala a Deo, predestinantur autem solummodo bona. Et hoc distat inter predestinationem et gratiam: quia predestinatio est preparatio gratie, gratia autem iam ipsa donatio munerum gratuita. An nescitis, id est nunquid ignoratis, quid dicit Scriptura in Elia, quemadmodum interpellat Deum aduersum Isrel: Contra eos uidelicet, qui ex decem  tribubus propter idololatriam interfecerunt cultores unius Dei ueri.

Domine, prophetas tuos occiderunt. Hoc in libris Regum  plenius narratur, quomodo Achab et Iezabel cum sibi fauentibus prophetas Domini occiderunt: altaria tua suffoderunt decem tribus, apud quos talia fiebant, qui uitulos aureos in Dan et in Bethel a Ieroboam ad adorandos acceperant, altaria Hierosolymitani templi non suffoderant, et idcirco intelligimus quod in ipsis decem tribubus. Licet quidam altaria diis gentium edificarent, erant tamen qui Deo edificabant, et ibi immolabant, non audientes ire in Ierusalem propter reges Isrel idololatras, qui illos a templo Dei arcebant.  Horum altaria, Deum scilicet colentium, illi qui idola colebant, suffodisse ac funditus euertisse intelliguntur. Et ego relictus sum solus. Sic enim ei uidebatur quod ipse solus remansisset ex omnibus prophetis Domini pre magnitudine stragis et interfectionis, qua seuiebatur in Dei cultores; et querunt animam meam. Sic enim minata fuerat ei Iezabel impiissima. Hec faciant mihi dii, et hec addant, si non posuero cras animam Elie sicut animam unius ex istis .

Sed quid dicit illi responsum diuinum? Reliqui mihi septem millia uirorum, qui non curuauerunt genua ante Baal. Cum esset in spelunca que est in monte Oreb, hoc diuinum responsum accepit; nec ait: Relicta sunt mihi, sed: Ego reliqui et reseruaui mihi septem  millia uirorum qui, aliis ad idololatriam transeuntibus, non curuauerunt genua ante Baal, qui erat deus Achab et Iezabelis: qui recte uiri appellantur, eo quod uiriliter idola spreuerint. Septem autem ista millia illorum, qui non adorauerunt idola, multa significant millia illorum quos Deus dono gratie sue seruauit: ne curuarent genua sua ante Baal, in Dan et Bethel, aut in aliquo delubro idolorum. Sic enim quinque prudentes uirgines significant omnes iustos integritatem fidei habentes, et imprudentes iniustos; quinque etiam fratres diuitis, qui torquebatur apud inferos: omnes Iudeos incredulos; sic septem millia illorum significant omnes qui idola non adorauerunt. Septenarius etenim numerus plerisque in locis sacratus est, et ponitur sepissime  pro uniuersitate: sicut in psalmo, ubi dicit Psalmista Domino: Septies in die laudem dicam tibi : quid enim sit septies in die laudem dicam tibi, exposuit cum dixit: Benedicam Domino in omni tempore . Ioannes quoque in Apocalypsi sua , septem ecclesiis scribit, que generaliter omnes ecclesias significant.

Sic ergo et in hoc tempore, id est in Domini aduentu et apostolorum predicatione, reliquie salue facte sunt, de quibus supra dictum est: Si fuerit numerus filiorum Isrel sicut arena maris, reliquie salue fient. Sicut temporibus Elie, dono gratie Dei, multi reseruati sunt ne adorarent idola, sic temporibus apostolorum, multi ex Iudeis secundum electionem gratie Dei saluati sunt ueniendo ad fidem,  qui et reliquie appellantur. Et considerandum quia secundum electionem gratie Dei, id est secundum predestinationis donum, salue facte sunt, non secundum merita operum ipsorum; unde dicit in Epistola ad Ephesios: Sicut elegit nos, inquit, ante mundi constitutionem in ipso, id est in Christo, ut essemus sancti et immaculati .

Si autem gratia salui facti sunt illi qui crediderunt ex Iudeis, iam non fuit illud ex operibus legis, per que putabant se iustificari posse illi qui in infidelitate remanserunt: alioquin gratia iam non est gratia. Hoc est: si aliter salui facti sunt, quod non potest fieri nisi gratia Dei, ergo ipsa gratia iam non erit gratia, sed meritum.

 Quid ergo? subaudis dicendum est. Hoc proculdubio quod querebat Isrel, hoc non est consecutus: electio autem consecuta est. Quid querebat Isrel? Opera legis perficere sine gratia Christi, et ex ipsis operibus iustificari sine gratia Christi, et sine fide Euangelii, quod idcirco non est consecutus, quia neque opera legis ualuit implere sine gratia Christi, neque iustificari sine fide illius. Hoc tamen de illis intelligendum est qui ad fidem Christi noluerunt transire. De transeuntibus uero ad Christum subinfertur: Electio autem consecuta est, id est illi qui electi sunt ex eadem plebe. Quod supra appellauit reliquias, nunc electionem uocat: et sicut in precedentibus circumcisio pro Iudeis, sic et hic electio pro electis accipitur, qui consecuti sunt iustificationem  per fidem, qua crediderint in Christum, quamuis et electio ad credentes gentiles etiam possit referri, qui unum effecti sunt cum Iudeis fidelibus. Tale est et illud Psalmiste: Iustus Dominus et iustitias dilexit , id est iustos, amatores iustitie: ceteri uero excecati sunt tenebris infidelitatis. Sicut enim ille qui fidem habet in luce dicitur consistere, ita qui infidelis est in tenebris ignorantie manet. Unde idem egregius predicator credentibus dicit: Fuistis enim aliquando tenebre, nunc autem lux in Domino .

Sicut scriptum est: Dedit illis Deus spiritum compunctionis, oculos ut non uideant, et aures ut non audiant, usque in hodiernum diem. Hec uerba partim sunt Apostoli, partim Isaie prophete. Quod dicit:  Dedit illis Deus spiritum compunctionis, Apostoli uerba sunt; que autem sequuntur-Isaie prophete. Spiritus compunctionis aliquando in bonam partem accipitur, aliquando uero in contrariam. In bono accipitur, sicut in Actibus apostolorum legitur, quod audientes Iudei predicationem apostolorum, compuncti sunt corde, et dixerunt ad apostolos: Quid faciemus, uiri fratres ? In contrariam uero partem accipitur, ut in isto loco: Dedit illis Deus, id est habere permisit, sicut tradidit et indurauit, pro eo quod est tradi et indurari permisit. Spiritum autem compunctionis appellat mentem inuidentie, qua inuiderunt et inuident adhuc saluti gentium. Aliquando enim spiritus pro anima ponitur, ut in Euangelio habetur de Domino, quod inclinato capite emisit  spiritum : aliquando pro mente, ut hic: Et anima est qua uiuificatur corpus; spiritus uero ipsa ratio, qua inter bonum et malum, uerum et falsum discernimus, et non est aliud mens, atque aliud ratio. Spiritus autem compunctionis idcirco appellatur mens inuidentie, quoniam plerumque dum cernunt homines felicitatem alterius, torquentur et affliguntur inde intantum ut etiam inuidendo prorumpant in lacrymas. Ad exaggerandum ergo inuidiam qua torquentur Iudei de salute gentium, dixit habere illos spiritum compunctionis. Aliter: spiritum compunctionis malignum spiritum, qui est spiritus perditionis, possumus intelligere, qui Dei contemptores in suam potestatem suscipit. Bonus ergo Deus, exigentibus  culpis Iudeorum, permisit eis habere spiritum perditionis, qui eos perimat in anima, sicut et de philosophis gentium dicitur, quod tradiderit illos Deus in reproborum sensum: oculos ut non uideant. Oculis quidem corporis uiderunt Iudei Dominum, et multa miracula ab eo fieri; sed quia immoderate terrenis negotiis intendebant, oculis fidelitatis et amoris nequaquam meruerunt illum cernere. Et aures ut non audiant, subaudi permisit eis habere. Audierunt Christum auribus carnis, sed non audierunt auribus cordis, quas Dominus requirebat, cum diceret: Qui habet aures audiendi, audiat . Cecitas igitur et surditas atque mens inuidentie usque in hodiernum diem in Iudeis manet, quia dum nolunt obedire Euangelio, ad hoc ut in Christum  credant, liuore inuidie succensi, semper inuident saluti gentium.

Fiat mensa eorum in laqueum. Ad mensam solent tractare impii de nece innocentum, sicut Herodes de obtruncatione beati Ioannis: et Holofernes spurcissimus de uiolatione Iudith . Solent etiam eos uocare ad mensam, ut dolo illos interficiant: sicut Absalon interfecit fratrem suum Ammon . Sic Iudei intelliguntur super mensas suas tractasse de nece innocentis Christi, ideoque per mensam debemus intelligere collationes uerborum illorum, quas agebant super mensam de Christo; unde dicit Propheta: Fiat mensa eorum, id est collatio uerborum Iudeorum in laqueum, ut illaqueentur et inuoluantur; siue decipiantur ultione iniquitatis  mense sue in captionem quoque, ut ipsi capiantur: fiat illis etiam in scandalum, hoc est in ruinam, uel offensionem; siue in rixam, quatenus offensam omnipotentis Dei incurrentes, ruinam patiantur damnationis; et inter se rixas gerant et contentiones. Scandalum siquidem Grecum est, et sonat in Latino sermone offensam, ruinam, uel rixam: pro offensione enim et ruina ponitur, ubi Dominus dicit: ue qui scandalizauerit unum de pusillis istis , id est qui offenderit, uel ruere fecerit: pro rixa autem, sicut illo in loco ubi dicit Euangelista: Quod audito Pharisei uerbo scandalizati sunt , id est rixati: hic autem sub utroque sensu accipi potest. Et in retributionem, inquit, ut qualia fecerunt in Christum talia retribuantur illis, et utrique ita contigit.  uerbi gratia, uoluerunt Christi nomen delere de terra, nomen eorum deletum est ut iam non dicantur populus Domini; interfecerunt Christum, interfecti sunt et ipsi gladio Romanorum. Significatur et sacra Scriptura per mensam, que data est Iudeis in lege et prophetis, sicut Psalmista ostendit, dicens: Parasti in conspectu meo mensam , cuius intelligentiam quia non recte scrutati sunt Iudei, facta est eis ipsa mensa in laqueum, et in cetera que supra memorata sunt, nolentes in Christum credere, cui omnis illa Scriptura testimonium perhibebat: et quoniam ad mortem contra auctoritatem illius Scripture tradiderunt Christum, illata est eis retributio, secundum meritum illorum.

 Obscurentur oculi eorum ne uideant; et dorsum eorum semper incurua. Hec uerba non optantis uoto, sed predicentis officio dicuntur. Obscurentur oculi cordis eorum, id est intellectus eorum, ut non intelligant Christum Filium Dei esse; et dorsum eorum semper incurua: sicut qui graue onus portat incuruatur in terram, ita quodammodo peccator qui pondere peccatorum premitur, incuruatur; sicut Psalmista deplorat, dicens: Iniquitates mee supergresse sunt caput meum .

Dico ergo: Nunquid sic offenderunt Iudei ut caderent? subaudis solummodo, ut eorum casus nichil profuerit. Absit. Et est sensus: non offenderunt Deum Iudei solummodo propter hoc ut ipsi caderent, sed ut multitudo gentium in eorum locum surgeret,  et magnam utilitatem casus illorum nobis prestaret; unde sequitur: Sed illorum delicto salus est gentibus, ut illos emulentur. Ac si diceret aliis uerbis: In illorum delicto salus gentibus est procurata, quia nisi Iudei perissent, nequaquam gentes saluarentur. Delictum dicitur quasi derelictum, et delictum fit in cogitatione, peccatum uero in operatione. Dicitur et delictum quando non adimpletur Dei mandatum, peccatum uero quando fit quod prohibitum est. Sed Apostolus indifferenter ponit delictum pro peccato. Delictum ergo Iudeorum mors Christi fuit, et cor impenitens cum infidelitate, cuius morte gentiles sunt redempti et sacro baptismate abluti, quos debent Iudei emulari, id est imitari in fide, ut credentes sicut illi credunt, salui fiant.

 Quod si delictum eorum diuitie sunt mundi. Propter delictum Iudeorum quod commiserunt in Filium Dei, et propter infidelitatem illorum, ditata est multitudo gentium diuitiis legis, prophetarum, psalmorum, et gratia fidei, quia abstulit eis Dominus omnia ista, et tradidit gentibus in se credentibus, sicut in Euangelio minatus est eis, dicens: Auferetur a uobis regnum Dei, et dabitur genti facienti fructus eius . Magne et incompensabiles fuerunt diuitie Iudeorum, que totum ditauerunt mundum: et si diminutio eorum diuitie gentium, quanto magis plenitudo eorum? Diminutio hic pro paucitate accipitur et paruo numero; diminutio autem infidelium Iudeorum, apostoli fuerunt aliique credentes ex eadem plebe, et est sensus: si paucitas que ex Iudeis  credidit tantam salutem attulit gentibus, ut pene in omnes gentes Euangelium per illos predicatum sit, quanto magis prodesset, si omnes credidissent? Multo magis prodesset, quia per omnes gentes iam esset Euangelium predicatum ab illis. Apostoli enim aliique credentes ex Iudeis diuitie sunt gentium, quie per illorum ministerium acceperunt fidem cognitionemque diuinarum Scripturarum, ubi notitia Dei est; et ipsi ordinauerunt gentibus episcopos, presbyteros, diaconos, et ceteros ordines ecclesiasticos, et, ut amplius dicam, quidquid boni habemus  per illorum ministerium accepimus.

uobis enim dico gentibus: Quandiu quidem ego sum  gentium apostolus, ministerium meum honorificabo. Cum ceteri apostoli singulis in locis sibi destinatis predicassent, Paulus apostolus pene omnibus gentibus predicauit, quia a Domino audiuit: Longe mittam te ad gentes . Qua de causa ipse proprie Apostolus exstitit gentium, sicut alio loco testatur, dicens: Qui operatus est Petro in apostolatum circumcisionis, operatus est et mihi inter gentes ; hoc est: qui Petrum constituit principem Iudeorum, me etiam constituit ut sim princeps et apostolus omnium gentium. Bene autem dicit: Ministerium meum honorificabo, id est predicationem in opus uertam. Tunc etenim predicator ministerium suum honorificat, quando secundum illud quod predicat uiuere studet, ut quod predicat ore, honoret et confirmet  bono exemplo bonisque operibus. Aliter: Ministerium meum honorificabo, hoc est: gratiam Euangelii non solum gentibus, quibus delegatus sum apostolus, predicabo, sed etiam Iudeis impertiri curabo. Honor magistrorum numerositas est auditorum: Si quo modo ad emulationem prouocem carnem meam, et saluos faciam aliquos ex illis. Si quo modo ad emulationem prouocem carnem, hoc est: idcirco ministerium meum honorificabo, ut aliquo modo ad imitandum me prouocem Iudeos ex quibus carnem sumpsi, et me imitando saluentur, sicut et ego saluus effectus sum, etsi non omnes, saltem uel paucos ex eis saluos faciam.

Si enim amissio eorum reconciliatio est mundi: que assumptio, subaudis erit, nisi uita ex mortuis? Sensus  huiusmodi est: Si amissio Iudeorum, qua derelicti sunt a Deo propter infidelitatem, gentium reconciliatio fuit, quibus Deus ante aduentum Filii sui quodammodo iratus erat, quanto magis assumptio illorum, qua assumuntur ad fidem, prestabit electis uitam ex mortuis? Statim enim ut illi ceperint uiuere Deo per fidem, qui antea mortui erant in infidelitate, aduenit dies iudicii, et resurgent omnes de puluere terre, uiuentque omnes electi in uita eterna semper cum Christo. Profuit etenim gentibus ad fidem amissio eorum, proderit et assumptio, quoniam uita eterna dabitur electis ex mortuis. Alio modo, assumptionis nomine apostoli possunt intelligi, qui fidelibus gentibus uita exstiterunt. Que, inquit, assumptio est, nisi uita ex mortuis? id est: quid aliud  sunt assumpti et electi a Deo ex eadem plebe, sicut ego et Petrus et reliqui credentes, qui uos etiam assumpsimus ad fidem Christi, uiuentes per uitam Christi ex mortuis Iudeis infidelibus? Si enim illi sua morte infidelitatis reconciliationem prestiterunt mundo, nos qui in infidelitate mortui non sumus, ad uitam aliorum quasi uiui ex mortuis seruati sumus.

Quod si delibatio sancta est et massa. Delibatio est degustatio quedam, siue primitie alicuius rei. uerbi gratia: quando particula accipitur ex massa consperse farine, et pregustatur cuius saporis sit reliqua. Nam naturale est ut omnis res que unius substantie est, diuisa per partes, in eadem permaneat natura, et unius saporis et qualitatis sit: sicut  ex fermento farina dignoscitur. Hic autem delibatio sanctos significat apostolos, massa uero patres sanctos, Abraham, Isaac, Iacob, Dauid, Isaiam, et reliquos, ex quorum progenie apostoli descenderunt. Ergo si apostoli sancti, et patres quorum fidem ipsi apostoli assecuti et imitati sunt, sancti fuerunt, potest et prepostero ordine non inconuenientius dici: si massa sancta in patribus, ergo et delibatio similiter sancta in apostolis ceterisque credentibus, qui fidem patrum ueraciter habuerunt. Et si radix sancta, et rami. Idipsum appellat modo radicem quod superius massam: et idem significant rami quod delibatio. Patres uidelicet ueteris Testamenti sunt massa et radix, quia de illorum prosapia sumpta est delibatio et processerunt rami, id est apostoli. Sicut ergo radix bona bonum succum diffundit per ramos  ubi sunt fructus boni saporis, ita apostoli, qui originem duxerunt a sanctis patribus et eorum fidem imitati sunt, sancti et boni fuerunt. Iam superius in hac Epistola alteram massam posuerat, qua significatur mortalitas et peccatum Ade, et ex qua fiunt quedam uasa in honorem per misericordiam gratie Dei: quedam uero iusto Dei iudicio in contumeliam. Hic uero massa in bono accipitur. Potest et per radicem intelligi Christus, per ramos autem apostoli aliique credentes: quia, sicut a radice emittitur succus in ramos ut uiuant, ita et in Christo uiuunt omnes credentes, ab illo omne bonum accipientes, cuius et membra sunt.

Quod si aliqui ex ramis fracti sunt in infidelitate  remanendo, tu autem cum oleaster esses, totus scilicet paganus, insertus es in illis, id est in locum illorum successisti, et socius factus es radicis, id est fidei sanctorum patrum, et pinguedinis oliue, gratie uidelicet sancti Spiritus: noli gloriari neque extolli aduersus ramos in infidelitate manentes. Nam illi sancti patres Spiritum sanctum habuerunt; unde et uncti Dei appelabantur, sicut est illud: Nolite tangere christos meos , quod de Abraham, Isaac et ceteris intelligendum est. Aliter: per radicem iterum alio modo possumus intelligere Christum, ut sit sensus: Socius radicis, id est Christi, et pinguedinis oliue, gratie uidelicet Spiritus sancti, factus es, ne extollaris in superbiam, ne amittas gratiam que data est tibi. Gentiles alloquitur Apostolus,  et loquitur omnibus quasi uni. Ramos fractos  appellat Iudeos in infidelitate manentes, qui a radice, id est a fide patriarcharum uel a Christo recesserunt: oleastrum autem gentiles qui infru ctuosi ante Domini aduentum erant, agrestem uitam ducentes, et est sensus: O gentilis, si uides aliquos Iudeorum a gratia Christi alienos exsistere, et a fide patriarcharum, et te in locum illorum esse, sociumque factum fidei patrum, et Christi, atque gratie Spiritus sancti, noli despicere illos, neque extollaris, ne forte amittas gratiam que data est tibi gratis. Quod si gloriaris contra eos qui lapsi sunt, attende quia non tu radicem portas, sed radix te. Quasi diceret: Si uis extolli, audi unde humilieris: non portas  tu radicem, id est nichil patribus sanctis, qui te precesserunt; sed radix te portat, quia eorum fide saluaris; tu enim accepisti ab eis, illi non acceperunt a te. Aliter: Non portas radicem, id est Christum, cui nichil ex tuo tribuis; sed ipse te portat a quo habes quidquid boni habes, et insuper ab illo habes esse.

Dices ergo mihi, o gentilis: fracti sunt rami, increduli scilicet Iudei abiecti sunt, ut ego gentilis inserar in locum illorum. Bene, subaudis dicis, quia ita est, sed attende quid sequitur: propter incredulitatem fracti sunt rami; quia noluerunt Iudei in Christum credere, lapsi sunt in mortem damnationis, fracti a gratia Dei: tu autem fide Christi stas, non tuis meritis. Ideoque noli gloriari; noli  altum sapere, id est noli superbire, sed time cadere: Dei enim beneficium est, quod uocatus es, non tuum meritum. Iuxta quod idem egregius predicator alias dicit: Gratia salui facti estis, et hoc non ex uobis; Dei enim donum est, non ex operibus, ut ne quis glorietur .

Si enim Deus naturalibus ramis non pepercit, ne forte nec tibi parcat. Naturales ramos appellat Iudeos, qui ex sanctis patribus et Deo dilectis originem traxerunt, et est sensus: O gentilis, considera quia si Deus Iudeis non pepercit, qui a sanctis patribus originem duxerunt, et ex quorum gente ipse carnem assumpsit, multo magis nec tibi parcet, si a fide Dei recesseris, qui oleaster eras, uel si in superbie fastu te eleuaueris despiciendo Iudeum.

 uide ergo bonitatem et seueritatem Dei. Seuerus iudex dicitur qui in nullam partem suum iudicium flectit, sed per rectitudinem incedit. Seueritas uero dicitur iudicium, quo nulli adulatur, sed iuste omne iudicat. Bonitas autem, pietas gratie et misericordie qua bona prestantur hominibus, in eos quidem Iudeos qui ceciderunt, seueritatem, id est iustissimum iudicium, exercuit: in te autem bonitatem Dei, hoc est gratiam pietatis, monstrabit, si permanseris in bonitate, id est in fide recta: alioquin et tu excideris, id est, si a fide recesseris, penitus peribis. Distat autem inter frangi et excidi, quia fractus ramus potest utcunque arbori sue resolidari, excisus nullatenus. Et notandum quia Iudeos  dixit fractos, qui predicante Elia et Enoch, solidabuntur in fide Christi: gentiles autem, si a fide Christi recesserint, penitus abscindendos a gratia Dei, ac deinde perdendos; unde sequitur:

Sed et illi, subaudis Iudei, si non permanserint in incredulitate, inserentur fidei Christi et fidei patriarcharum; potens est enim Deus iterum inserere illos fidei Christi.

Nam si tu ex naturali precisus es oleastro, et contra naturam insertus es in bonam oliuam, quanto magis hi qui secundum naturam inserentur sue oliue. Gentilem alloquitur superbientem contra ramos qui fracti sunt, et qui gloriatur quasi suis meritis meruerit saluari, et dicit: Si tu, o gentilis, per  gratiam Dei separatus es a paganismo, et ab his qui ab exordio sui diuersis erroribus a Deo sunt separati, et contra consuetudinem insertus es in bonam oliuam, hoc est in fidem precedentium patrum, qui pinguedinem sancti Spiritus habuerunt, quanto magis Iudei secundum naturam inserentur sue oliue, fidei uidelicet patrum suorum. Quod dicit contra naturam insertum esse ramum oleastri in oliuam, more humano loquitur, quia naturale est ut surculum bone arboris inseramus in trunco male, non surculum male in bono trunco, et hoc insertio dicitur. Deus autem, conditor et creator omnium rerum et naturarum, nichil contra naturam facit.

Nolo enim uos ignorare, fratres, mysterium hoc. Mysterium est res occulta, et secretum aliquod in se  continens. Alloquitur ergo gentiles credentes ut consisterent qua de causa salui facti sint, suis meritis, an gratia Dei, et Iudei abiecti, et dicit: Occultum et secretum Dei iudicium, quantum homo penetrare potest, nolo uos lateat, quare Iudeos quondam populum peculiarem abiecerit, et gentes peccatrices per fidem sibi copulauerit, et cuius rei gratia hoc admonuerit perpendere, subinfert et dicit: ut non sitis uobis ipsis sapientes, id est ut non superbiatis, dicentes uos propriis meritis fore saluatos, ac per hoc alios despiciatis. Sibi enim sapiens dicitur, qui donum quod habet, non Dei gratie, sed suis meritis et studio deputat; qui autem secundum Deum sapiens est, in beneficiis Dei non insultat abiectis, sed cum timore gratias agit misericordie  largitoris. Aliter: sibi fit sapiens qui quemlibet peccatorem despicit, cum potius ex consideratione peccatoris humiliari conueniat: quia omnes sumus unius nature, licet non eiusdem gratie. Ipse ergo Apostolus demonstrabit de quo mysterio loquitur: quia cecitas ex parte contigit in Isrel. Recte dicit, ex parte contigit cecitas, et non ex toto, quia reliquie ceciderunt. Cecitas uero contigit in Isrel non corporis, que fit amisso lumine oculorum, sed cordis, que fit tenebris infidelitatis. In his ergo dictis Apostoli, quod mysterium sit in lapsu Iudeorum dicimus, sed ex qua profunditate consilii De ueniat cum ipso Paulo ignoramus: etsi ipse sciebat, non tamen manifestauit. Dicit enim: quia cecitas ex parte contigit in Isrel: donec plenitudo gentium  intraret; et sic omnis Isrel saluus fieret. Plenitudinem autem gentium, non conuersionem omnium accipimus; sed multitudinem earum que aut iam diuina predestinatione collecta est, aut in futuro colligetur. Plenitudo uero hec non ad numerum cunctorum pertinet, sed ad numerum a Deo prefinitum. Corruerunt itaque Iudei ut surgerent gentes. Quis hoc mysterium ualet penetrare? cur Deus multitudinem gentium spreuerit pene ab exordio mundi, a tempore scilicet quo confusum est labium uniuerse terre; et Iudeos tantum sibi peculiares fecerit, qui per lineam Heber descenderunt; iterumque gentes in suo aduentu collegerit, et Iudeos in fine mundi recipiendos abiecerit? Quis, inquam,  tam subtilem dispositionem diuinam inuestigare sufficiet?

ueniet ex Sion qui eripiat et auertat impietatem a Iacob. Sion ipsa est Hierusalem, de qua Micheas ait: De Sion exibit lex, et uerbum Domini de Hierusalem . Saluator etenim, nascendo ex plebe Isrelitica, iuxta quod Isaias olim propheta cecinerat, dicens: Ecce uirgo concipiet, et pariet filium , ueniet de Sion, siue de Hierusalem. Ponendo uero membra sua in cruce, propriumque sanguinem fundendo, et lauacrum baptismatis dando, eripuit tam gentes quam et illas reliquias que ex Isrel crediderunt, quod ante nemo facere preualebat, auertit nichilominus impietates a Iacob, ab his uidelicet qui crediderunt ex Iudeis in primo  aduentu illius; auertet quoque pleniter et ab his qui, suscepta gentium multitudine, conuertentur et saluabuntur, sicut scriptum est: Ipse redimet Isrel ex omnibus iniquitatibus suis ; et cum plenitudo gentium intrauerit, tunc omnis Isrel saluus fiet.

Et hoc illis a me testamentum, subaudis dabitur, siue complebitur, per quod aliquando promissio designatur et Euangelium. Et potest hic utrumque intelligi; promissio uidelicet regni celorum, et Euangelium in quo ipsa promissio continetur, dicente Domino: Penitentiam agite, appropinquabit regnum celorum . De hoc testamento dictum est per prophetam: Feriam, inquit, cum eis pactum nouum, et testamentum nouum scribam in cordibus  eorum. Sequitur: Cum abstulero peccata eorum. His uerbis demonstrat quod, licet quorumdam credentium ex eis peccata sint ablata, in fine tamen seculi per baptismi gratiam plenius auferentur.

Secundum Euangelium quidem inimici Dei propter uos. Non ait secundum legem, quam pro uiribus suis Iudei emulabantur, sed secundum Euangelium quod ipsi contemnebant, ubi narratur qualiter Dominum morti tradiderint. Ergo quantum attinet ad Euangelium, quod Iudei non recipiunt, inimici sunt Christi et eiusdem Euangelii. Hanc inimicitiam idcirco Iudei incurrerunt, ut gentes credere possent; et hoc est quod dicit. Propter uos, o gentiles, ut uos crederetis, inimici Dei facti sunt Iudei secundum Euangelium, id est secundum quod Euangelium loquitur.  Siquidem in Euangelio refertur qualiter impii Iudei peregerunt necem Christi, propter quam incurrerunt inimicitiam Dei, quod quia in infidelitate permanserunt. Secundum autem electionem, karissimi propter patres. Non sic intelligendum est et qui appellantur inimici Dei, ipsi sint et karissimi, presertim cum Iudei una gens sint, que diuiditur in credentes et non credentes. Igitur Iudei alieni a fide Christi inimici sunt Dei: karissimi uero illi, qui per electionem, siue predestinationem Dei, sunt iustificati: de qua dicitur: Qui elegit nos in ipso ante mundi constitutionem, ut essemus sancti et immaculati : qui propter patres, id est Abraham et ceteros, karissimi nuncupantur, quoniam  exemplar iustitie et fidei precedentium patrum illi qui credunt ueraciter tenent.

Sine penitentia enim sunt dona et uocatio Dei. Penitentia enim pro mutatione accipitur nonnunquam in sacra Scriptura, sicut habes Domino dicente ad Samuelem: Penitet me regem fecisse Saul super Isrel: unge filium Isai . Dum precipit ungi filium Isai, ostendit se immutare dispositionem facti sui, ideoque dicit: Penitet me. Et alibi: Iurauit Dominus, et non penitebit eum , id est, non mutabitur uoluntas eius. uerum quod dicit dona et uocatio Dei, intelligitur ordine prepostero. Primum enim uocat Deus ad fidem suam secundum electionem gratie, postmodum uero confert dona Spiritus sancti et premia uite; igitur sine  mutatione sunt dona et uocatio Dei in his de quibus supra lectum est: Quos predestinauit, hos et uocauit , non in his de quibus dicitur: Multi sunt uocati, sed pauci electi . Aliter: sine penitentia sunt dona et uocatio Dei in illis qui ad fidem Dei ueniunt. uerbi gratia: uocatur quis ex paganismo, baptizatur, et ab omni reatu absoluitur: quid boni fecit ut uocaretur, et ut donum remissionis omnium culparum consequeretur? Neque enim ieiunauit: neque in eleemosynis, uel annorum computatione in penitentia culpas deleuit. Dicamus et apertius: nascitur quis cum originali peccato; addit deinceps multa actualia: si crediderit, uocatus est; baptizatus, statim ab hac uita subtrahitur; accipit dona perennis uite: ecce dona  et uocatio Dei sine penitentia.

Sicut enim et uos aliquando non credidistis Deo, nunc autem misericordiam consecuti estis propter illorum incredulitatem; ita et isti nunc non crediderunt in uestram misericordiam, ut et ipsi misericordiam consequantur. Misericordiam appellat isto in loco Apostolus fidem, gratiam baptismatis, remissionem peccatorum, et donum Spiritus sancti, pariterque reconciliationem, qua reconciliati sunt gentiles Deo: et insuper quidquid boni post Domini aduentum gratis a Deo perceperunt, ostendens quia sicut gentiles in primo Domini aduentu misericordiam Dei sunt consecuti, ita et Iudei consequentur, appropinquante secundo aduentu, per predicationem Elie et Enoch: iuxta quod idem egregius predicator  alias loquitur, dicens: Cum plenitudo gentium intrauerit, tunc omnis Isrel saluus fiet. Sicut uos, inquit, uos gentiles, aliquando non credidistis Deo, nunc autem in Domini aduentum per predicationem apostolorum misericordiam omnipotentis Dei consecuti estis propter Iudeorum incredulitatem, in quorum loco credendo subintrastis; ita et ipsi Iudei nunc non crediderunt in uestram misericordiam, que uobis a Deo data est, id est in isto tempore quando uos misericordiam consecuti estis, uel in uestra misericordia dicit, hoc est, ut uos misericordiam consequi potuissetis. Casus etenim illorum, salus fuit gentium. Poterat aliquis dicere: Quare non crediderunt Iudei in primo Domini aduentu?  Ad hec Apostolus: Ut gentes, inquit, misericordiam consequerentur, et ipsi postmodum in fine seculi consequantur, si enim in primo Domini aduentu credidissent, ex legis operibus se iustificatos putarent; in fine uero seculi cum crediderent, misericordiam consecutos se non dubitabunt. Unde subdit:

Conclusit Deus omnia, id est omnium hominum genera, in incredulitate, id est concludi permisit intra incredulitatem, ut omnium misereatur. Conclusos esse ostendit tam Iudeos quam gentiles sub peccato incredulitatis; Iudeos quidem legem naturalem et scriptam destruendo, gentiles uero naturalem legem calcando. Sed ut clarior fieret eius gratia qua dimittuntur peccata his ita conclusis,  placuit ei tunc abolendis peccatis hominum, sacramentum remissionis afferre quando nemo poterat de suis meritis gloriari. Increduli siquidem fuerunt gentiles, sed misericordiam Dei ab eo uocati, consecuti sunt. Sunt modo et Iudei increduli, sed miserebitur eorum. Quare tamen multitudinem gentium tanto tempore abiecerit Deus, Iudeos uero dilexerit, et postmodum in aduentu suo gentibus ad se collectis Iudeos abiecerit? solus ipse nouit qui conspicit omnia. Considerans Apostolus tantas esse diuitias bonitatis Dei, et tantum opus diuine sapientie, cum non potuisset hoc comprehendere, subito in interioribus oculis cordis, stupore simul atque pauore perculsus, exclamauit et dixit:

O altitudo diuitiarum sapientie et scientie Dei!  Altitudo, sublimitatem et profunditatem significat; sapientia accipitur in diuinis rebus, scientia in humanis: sublimis ergo et profunda est abundantia sapientie diuinarum humanarumque rerum apud Deum, qui solus sicuti sunt omnia intuetur, et ad cuius notitiam omnis sensus noster retunditur. Quam incomprehensibilia sunt iudicia eius! quibus angelos et homines iudicat, seu Iudeos atque gentiles, ex quibus nunc istos elegit, nunc illos abiecit: et quam inuestigabiles uie eius! quibus a gentibus ad Iudeos, et a Iudeis ad gentes transiit, et quibus iterum a gentibus ad Iudeos transiturus est; uel per uias, possumus accipere actiones Dei quibus omnia operatus est, que utique inuestigabiles sunt.

 Quis enim cognouit sensum Domini? id est intellectus eius profunditatem quis penetrauit? aut quis consiliarius eius fuit? Patris consiliarius unigenitus Filius eius est qui et Angelus magni consilii appellatur sed ex hominibus et angelis nullus eius fuit consiliarius. Aut quis prior dedit illi, subaudis fidem suam aut aliquod bonum opus, antequam ab eius gratia preueniretur, et retribuetur ei? merces a Domino, ex hoc quod fidem suam prior ei dedit. Quidam uoluerunt contra hoc intelligere centurionem Cornelium, bonis suis meritis exigentibus, a Deo accepisse fidem quasi causa remunerationis, propter eleemosynas scilicet et orationes quibus instabat. Qui idcirco ignoranter locuti sunt, quoniam a  fide uenitur ad bona opera agenda, non ab operibus ad fidem: nisi enim Cornelius fidem primum habuisset, preuentus ab inspiratione diuina, nequaquam bona opera habuisset. Sed, sicut beatus Gregorius dicit, preuentus est a Deo ut haberet fidem unius Deitatis, non tamen in Trinitatem personarum in Deo esse cognouit, quoadusque Petrus ad eum est missus. Unusquisque autem Deo fidem et opera sua tribuit, quando eius gratia preuentus credit in eum, et bona opera exercendo studet uoluntati eius placere. Quoniam ex ipso, id est ex parte sunt omnia, quia ab ipso originem sumpserunt; et per ipsum, id est per Filium, sunt omnia, quia per illum omnia facta sunt; et in ipso, id est in Spiritu sancto, sunt omnia, quia in illo consistunt: ecce Trinitas personarum. Quod  uero subdit: Ipsi gloria, trium personarum una et singularis substantia declaratur, sicut et Isaias etiam dicit se audisse dicere Seraphim: Sanctus, sanctus, sanctus Dominus Deus sabaoth . Ter dicit de personis sanctus, et una tantummodo uice de maiestate Dominus. Similiter et Psalmista: Benedicat nos Deus Pater, benedicat Deus Filius, benedicat nos Deus Spiritus sanctus, et metuant eum omnes fines terre ; quod uero ait, ex ipso Deo Patre sunt omnia, attendendum est, quod non dixit de ipso, aliud est enim ex ipso, aliud de ipso. Omne enim quod est ex ipso non est de ipso; sed quod est de ipso, hoc utique et ex ipso. uerbi gratia: Filius ex Patre est, quia ab illo originem accepit, et de ipso, quia de eius substantia est. Domus uero que edificatur  ex lignis uel lapidibus, ex ipso homine est a quo fit. et a quo originem habet; sed non est de ipso, id est de eius substantia. Deus igitur creator omnium, spiritus est inuisibilis atque immutabilis; creatura uero omnis mutabilis est. Ergo non de immutabili substantia eius creata sunt omnia, sed ab immutabili Deitate cuncta sunt ex nichilo facta: ac propterea ex ipso Patre sunt, qui ab illo originem ducunt.



CAPUT XII.

Obsecro itaque uos, fratres, per misericordiam Dei, ut exhibeatis corpora uestra hostiam uiuentem, sanctam, Deo placentem, rationabile obsequium uestrum. Quia supra dixerat Apostolus, conclusit Deus omnia in  incredulitate, ut omnium misereatur, ostendens quod siue Iudei credentes, siue gentiles, non suis meritis, sed misericordia et gratia Dei saluati sunt; obsecrat eos modo, et omnes credentes per eamdem misericordiam, qua redempti sunt sanguine Christi, et tempore baptismatis ab omnibus sordibus abluti, ut exhibeant corpora sua hostiam uiuentem, et dicit: Obsecro uos per misericordiam Dei; ac si diceret: Non per potentiam magisterialem uobis impero, qua sum uester magister et apostolus, sed obsecro et deprecor quasi socius, quapropter et fratres eos appellat, non carne, sed fide, recolens illud quod Saluator fidelibus dixit: Omnes uos fratres estis, quia unus est Pater uester, qui est in celis . Hoc inquit: Obsecro per misericordiam Dei, qua saluati estis, ut exhibeatis corpora uestra hostiam uiuentem, quod erant apud Romanos Iudei credentes qui uictimas et hostias legales Deo Hierosolymis in templo obtulerant: hos hortatur ut iam non boues, non hircos, non arietes, sed semetipsos hostias Deo spiritales immolent. Siquidem quando ista scribebat Apostolus, adhuc templum Hierosolymis stabat, et necdum erat subuersum a Romanis. Hostia igitur et immolatur et uiua est, quando homo ab hac uita non deficit, et carnalibus uitiis se occidit, mortificando membra sua cum peccatis et concupiscentiis. uerbi gratia: fuit superbus, efficitur humilis; fuit luxuriosus, efficitur castus; fuit gulosus, efficitur temperatus, appetitor parcimonie  existens, omnisque frugalitatis. Sic uiuit homo uirtutibus, et moritur uitiis. Hostie appellabantur in ueteri Testamento animalia, que adducebantur ad ostium domus Domini, ibique sacerdotibus tradebantur; uictime uero dicebantur a uinciendo, eo quod funibus et restibus uincta animalia ad sacrificium adducebantur. Quantum uero ad paganorum pertinet ritum, hostia dicebatur sacrificium quod offerebatur idolis, quando contra hostes dimicandum erat: uictima uero dicebatur sacrificium, quod, uictoria potita, diis pro gratiarum actione offerebatur. Sanctam: corpora nostra fieri debent hostia sancta, quia templum sunt Spiritus sancti, iuxta quod dicitur alibi: Templum Dei sanctum est, quod estis uos . Et rursus: Nescitis quia membra  uestra templum sunt Spiritus sancti?  Oportet ergo sancta esse corpora, que Dei sunt habitacula. Deo placentem, id est a uitiis et peccatis separatam, quia qui uitiis se subtrahit et uirtutibus imbuitur, Deo utique placet. Rationabile sit obsequium uestrum. Obsequium proprie dicitur obedientia, ab eo uerbo quod est obsequor, sed hic ab Apostolo pro cultu diuine religionis ponitur, quod olim apud Iudeos quodammodo irrationabile fuit, quando putabant inuisibili et incorporeo Deo per corporales uictimas et sanguinolentas se posse placere, et a peccatis mundari. Neque enim ad rationem pertinet ut rationabilis creatura, que est homo, irrationabilia pro se offerat. Itaque rationabilis cultus est ut Deo, qui est spiritus, mens hominis offeratur, mortificata  a uitiis. Quandocunque enim uitia carnis et recidiua peccata in nobis mortificamus, uirtutibusque pollemus, hostia uiua atque rationabilis efficimur. Sed fortasse querit aliquis: Quare Deus omnipotens legales hostias uictimasque sibi preceperit offerri, si ipse per illa sacrificia offerentibus placabilis non reddebatur, adeo ut peccata eis indulgeret? Cui respondendum est, ob duas precipue causas hoc a Deo preceptum esse: uel quia proni erant animi Iudeorum ad idola colenda, atque ideo tolerabilius erat Deo a se creata sibi offerri quam demonibus, uel quia uerum sacrificium futurum erat in mundo, Dominus uidelicet iehsu Christus, qui sua immolatione abstulit peccatum mundi, quod omnino dignum erat ut  haberet figuratiua sacrificia longe antequam ueniret, ut per illa typica facilius perueniret ad istud uerum. Siue etiam tertia causa mysterii fuit, ut illa offerrentur sacrificia typica, quatenus istud sacrificium prefiguraretur quod quotidie in Ecclesia pro salute fidelium offertur.

Et nolite conformari huic seculo. Per seculum hic non debemus intelligere presentem uitam, que semper annis, temporibus, diebus, noctibus, horis, atque momentis uoluitur, sed homines per carnalem conuersationem seculo deditos, paganos uidelicet, Iudeos, hereticos, falsosque Christianos, quibus non debemus assimilari et consociari, ne eorum uitiis inquinemur et nostris. Nolite, inquit, conformari huic seculo, id est, nolite similes fieri amatoribus  huius seculi, qui uirtutes despiciunt, et uitia sectantur; sed reformamini in nouitate sensus uestri, per studium lectionis et meditationis ueteris Testamenti et Noui. Quotidie sensus noster et intellectus innouatur et reformatur dum proficimus, et magis ac magis in sapientia crescimus, ea de Deo intelligendo que antea ignorabamus. Reformatur etiam in nouitate sensus noster, dum proficit in nobis opus bonum, quia quanto intellectus in effectum operibus uertitur, tanto amplius innouatur. Dicamus apertius: erat quis in littera legis positus, non penetrabat interiora: transiit ad Euangelium: didicit quod lex spiritaliter debeat intelligi, atque ita reformatus est in nouitate sensus sui, dum amissis tenebris carnalis intelligentie ad fructum transiit spiritalis allegorie.  Sic intelligendum et de his qui, spretis uitiis, ad uirtutes transeunt, et dum proficiunt de uirtute in uirtutem, quotidie innouantur: ut probetis que sit uoluntas Dei: qui sacras Scripturas seculo legit, ille inuenit que sit uoluntas Dei, id est quid Deo placeat, quidue displiceat, uel quomodo uoluntas eius impleri possit. In omnibus etenim actionibus nostris debemus perpendere utrum Deo accepta sint opera que agimus annon: bona, et beneplacens, et perfecta. Bona uoluntas Dei est quia bona desiderat semper; beneplacens, quia omnia bona placita sunt ei; perfecta, quia nichil duplicitatis placet ei, sed ea que sincero animo fiunt. Aliter: bona in fide, beneplacens in spe futurorum bonorum, perfecta in caritate, id est in Dei dilectione et proximi. Hec enim  tria uoluntatem Dei perficiunt. Siue aliter: bona uoluntas Dei est in coniugatis, beneplacens in uiduis, perfecta in uirginibus. Hi tres ordines, si secundum uoluntatem Dei et uirtutum tramitem processerint, premiis uoluntatis Dei donabuntur.

Dico enim per gratiam que data est mihi, omnibus qui sunt inter uos: Non plus sapere quam oportet sapere, sed sapere ad sobrietatem. Gratiam in hoc loco, secundum beatum Ambrosium, sapientiam debemus accipere, que Paulo gratis data est sine suis meritis in scientia ueteris et Noui Testamenti, et in linguis omnium gentium. Dicit enim beatus Augustinus in quodam sermone suo: Diuinitus ita procuratum esse Apostolo, ut quia omnibus gentibus erat predicaturus,  maiorem sapientiam pre omnibus apostolis haberet, ut omnibus philosophis gentium et simplicibus esset sufficiens. Unde et Petrus in Epistola sua laudat illum, dicens: Sicut, inquit, frater noster Paulus predicat in omnibus ecclesiis secundum sapientiam sibi a Deo datam . Quod autem dicit, omnibus qui sunt inter uos, simpliciter et potest intelligi, ut dicatur: Omnibus dico qui sunt inter uos, et altiori intellectu, ut illos alloquatur qui per fidem Deo adherebant qui semper habet esse, Deus enim solus est quia ipse substantialiter habet esse, sicut ad Moysen dicit : Ego sum qui sum, et Ego sum Deus Abraham, etc. Quicunque ergo illi adherent, illi sunt, sicut et qui non adherent, non sunt: ergo qui sunt dicit, id est qui per fidem que per  dilectionem operatur Deo copulantur. Et quid dico? Hoc utique dico et precipio, non plus sapere quam oportet sapere, id est non superbire. Hoc dicit contra gentiles tumentes, qui insultabant Iudeis tanquam ramis fractis. Plus enim quam oportet sapit, qui propter alterius miseriam se extollit, cum potius humiliari debeat, ne et ipse cadat. Dicendum et propter eos qui, sanam doctrinam non sectantes, quedam falsitatis dogmata componunt, quibus simplicium animos corrumpunt, non plus sapere quam oportet sapere. Oportet denique ut uiam precedentium doctorum imitetur et ingenium presentium magistrorum, adimplens quod dicit Sapientia: Ne transgrediaris terminos quos posuerunt patres tui , sed sapere ad sobrietatem, id est ad  temperantiam. Sobrie namque sapit, qui agnoscit quid ipse sit, et sicut coram Deo in Christo loquitur. Hoc preceptum trangressi sunt omnes heretici. Et unicuique, subaudis, dico sic debere sapere, sicut Deus diuisit mensuram fidei; in fide namque mensura est, quantum ad nostram capacitatem attinet, quia alius plus, alius minus crodit. Maiorem enim fidem habuerunt apostoli montes transferendo, quam nos habeamus. Siue intelligitur hec mensura in donis fidei quia habentibus fidem, alii datur sermo sapientie, alii sermo scientie , etc. Et huiusmodi mensura secundum rationem fidei datur, quoniam non nisi fidem tenentibus tribuitur. Intelligitur et fidem ministeriis ecclesiasticis, que secundum modum suum debent peragi, et non ultra licitum  usurpari. uerbi gratia: Presbyter es, non usurpes episcopi ministerium; diaconus es, noli tibi uindicare aliquid ex officio presbyteri. Sic de ceteris ministeriis et gradibus intelligendum est.

Sicut enim membra multa habemus in uno corpore, omnia autem membra non eumdem actum habent, ita multi unum corpus sumus in Christo. Sicut in uno corpore multa membra unum corpus faciunt, ita multitudo fidelium coniuncta per fidem et dilectionem capiti suo, quod est Christus, unum corpus sumus cum illo. uerum membra corporis nostri propria habent officia, ut oculi uidendi, aures audiendi, et reliqua similiter. Et sicut unum membrum alterius membri non usurpat officium, sic unusquisque  nostrum non debet inuadere alterius ministerium. Et tamen sicut oculi uident toto corpori, et aures audiunt, et os loquitur, et manus cooperantur suo corpori, sic debent agere et spiritalia membra Ecclesie. Oculi sunt qui aliis ministrant spiritale lumen sicut doctores: aures, boni auditores, qui uerba magistrorum humiliter audiunt; nares, qui scientiam discernendi inter fetores uitiorum et odores uirtutum obtinent; os, qui alios erudiunt; manus, qui aliis ministrant necessaria sicut sunt eleemosynarii boni; pedes, qui pro sanguine innoxio liberando, et ad infirmos uisitandos currunt. Hec sibi inuicem prospicere et ministrare debent. Quapropter et infert Apostolus: singuli autem alter alterius membra; quia unusquisque iuxta gratiam sibi diuinitus  collatam alios iuuare debet, ut sint sibi inuicem membra, et in spiritalibus, et in temporalibus.

Habentes autem donationes secundum gratiam, que data est nobis, differentes. In hoc loco defectus dictionis est, quapropter necesse est ut subaudiatur aliquid ad completionem sensus. Dicatur itaque hoc modo: Sumus igitur nos habentes donationes secundum gratiam que data est nobis a Deo, differentes et ab inuicem distantes, sicut et membra corporis. uerbi gratia: oculus non est auris, nec auris oculus: sic sunt in Ecclesia qui sunt oculi, et non sunt aures, sunt aures et non sunt oculi: sunt doctores, sunt auditores, sunt eleemosynarii, et ceteri ordines in quibus diuisa est gratia. Gratia dicitur  gratis data, et quidquid habent fideles donorum et donationum gratia Dei est, quia sine suis meritis illud perceperunt: siue prophetiam, subaudis quis habet: siue rationem fidei habet illam, quia fides hoc promeruit. Si enim non credidissemus, prophetie spiritum nequaquam accepissemus. Legitur  Agabus prophetasse post Domini ascensionem, et quatuor filie Philippi. Ipsi etiam apostoli prophete fuerunt, quia futura premia electorum et penas reproborum predicabant suis auditoribus. Alio modo, prophetiam hic pro doctrina possumus accipere, ut sit sensus: siue prophetiam, id est doctrinam, quis habet secundum rationem fidei, dispenset illam, nec plus sapiat quam oportet sapere. Rationem autem fidei, ueritatem catholice fidei, dicit,  secundum quam debet quilibet doctor dispensare predicationem suam, ne forte a ueritate deuiet: siue ministerium, subaudis quis habet, in ministrando, non plus sapiat quam oportet sapere. In ministerio etenim gratis a Deo sibi collato, nemo superbire debet, id est non plus sapere quam oportet sapere. Habes quod ministres pauperibus et orphanis, noli superbire, quia gratis tibi a Deo datum est. Potest et de ministerio ecclesiastico intelligi, de quo nemo debet superbire, licet sit episcopus, licet presbyter, aut pater monasterii constitutus, sed magis debet se humiliare, attendens illud quod dicitur : Omnis quise humiliat, exaltabitur, et quanto magnus es, humilia te in omnibus: siue qui docet in doctrina,  subaudis que illi a Deo gratis data est, non debet plus sapere quam oportet sapere. Hec autem doctrina in ueteri et Nouo Testamento intelligitur.

Qui exhortatur, in exhortando, subaudis non debet plus sapere quam oportet sapere, quia non oportet inde superbire. Hoc autem animaduertendum, hucusque subaudiendum esse a superioribus huius Epistole: Non plus sapere quam oportet sapere. Exhortatio est species predicationis et doctrine, et maxime ad dolentem et desperantem respicit. uerbi gratia: Sunt multi doctores qui sapientia diuinarum Scripturarum pollentes pariterque eloquentia uerborum florentes, tota die alloquuntur populum, disputantes de rectitudine fidei, de appetitu uirtutum,  et exsecratione uitiorum, de felicitate perpetui regni, et perditione inferni: et protelato sermone pene usque ad solis occubitum, exemplum consolationis lapsis minime proferunt. Interim uero dum audit aliquis ex circumstantibus penas inferni, que ab illis minantur his qui criminalibus delictis tenentur obnoxii, et recolit se aliquod facinus grauissimum perpetrasse, homicidium uidelicet, adulterium, aut aliquid horum: ob immanitatem sceleris sui tristitia desperationis perfunditur, quia non audiuit uerbum consolationis a predicatoribus; quem si inuenerit quilibet simplex predicator, statim percontando perquiri ab eo cuius rei causa tristetur, mestusque incedat: et comperta causa consolatur illum uerbis simplicibus, quibus  ualet, simulque hortatur ne desperet de uenia salutis, dans pariter exempla consolatoria, ac dicens: Quid in desperationis malum laberis? Considera  misericordias Domini quante sint, de quibus Psalmista dicit: Misericordia Domini super omnia opera eius. Nunquid Dauid non erat rex et propheta, quando simul patrauit adulterium cum homicidio? et tamen ueniam meruit. Nunquid Petrus postquam electus est a Domino, non negauit illum ter dicens: Non noui illum ? et tamen pius Dominus postea prefecit illum Ecclesie sue. Nunquid et latro non meruit audire: Hodie mecum eris in paradiso ? Talibus uerbis exhortaturus illum alloquens qui in desperationem ruerat, in spem uenie sistit. Ecce quomodo exhortatio species  est predicationis. Qui tribuit in simplicitate, id est, qui eleemosynam pauperibus largitur, et doctrinam inscio, ideo faciat, ut Deo et non hominibus placeat, et est subaudiendum: Ita qui tribuit, in simplicitate tribuat. Qui preest in sollicitudine, subaudis debet preesse, ut sibi commissos non negligat. Hec sollicitudo, id est magna cura, circa animas maxime debet esse. Qui miseretur, subaudis pauperis, cibum esurienti porrigendo, et potum sitienti, uestimentum algenti, et testum uaganti, in hilaritate et gaudio mentis hoc faciat, quia hilarem datorem diligit Deus. Cum gaudio etenim mentis eleemosyna danda est, et misericordia prestanda. Securus sit de mercede qui huic operi insistit, quia  qui parua tribuit ac temporalia, recepturus est maxima premia et eterna; quoniam eleemosyna que pauperi largitur in terra, a Domino recipitur in celo, sicut beatus Ambrosius dicit: Ipse idemque dicturus est electis in die iudicii: Quandiu uni ex his minimis meis fecistis, mihi fecistis . At qui de mercede eterne retributionis dubitat, in hilaritate cordis eleemosynas non erogat. Non enim prodest quod porrigit, quia et hic amittit quod tribuit, et in futuro premium uel mercedem non recipiet.

Dilectio sine simulatione, subaudis adimplenda est. Omnis dilectio que secundum Deum non est, et pro Dei amore non agitur, simulatio et fictio uocanda est. Ideoque qui fratrem diligere dicitur, si  non correxit cum eum errare uiderit, simulatam caritatem erga proximum habere conuincitur. Odientes malum, id est diabolum et membra illius, atque omne peccatum sitis odientes. Notandum autem, odium hic in bonam partem accipiendum, quoniam est et odium malum quo odimus fratrem nostrum; adherentes bono, id est Deo, qui est summum bonum, et membris eius atque iustitie, omnibusque uirtutibus; caritate fraternitatis inuicem diligentes, id est cum caritate fraternitatis sitis uos alterutrum diligentes, quia unus est Pater uester, qui in celis est. Omnes enim qui unam fidem habent et uno baptismate sunt abluti, ita se inuicem diligere secundum Deum debent, ueluti fratres ex uno matris utero egressi; honore inuicem preuenientes,  id est: inuicem honorem uobis impendite, prelati subiectis, subiecti prelatis, quia humilitatis uirtus, etiam ethnicis placet.

Sollicitudine non sitis pigri, id est, in cura subditorum non sitis desides et torpentes, ne forte cum seruo inutili damnemini, qui, ligatis manibus et pedibus, missus est in tenebras. Et non solum qui preest, uerum etiam omnis subiectus, studiosus et uelox debet esse ad omne opus bonum; spiritu feruentes, id est calorem et feruorem Spiritus sancti habeatis, uel spiritu, id est mente, non sitis tepidi in dilectione Dei et proximi, ne forte audiatis: Quia nec frigidus es, nec calidus, insipiam te euomere ex ore meo . De huius ignis feruore, dicit Dominus in Euangelio: Ignem ueni mittere in terram  , etc. Domino seruientes, non diuitiis neque uitiis, siue delectationibus. Illi Domino seruiunt qui eius precepta seruant. Spe gaudentes, spes est exspectatio futurorum bonorum. Inde dicit Apostolus modo: Spe siue exspectatione premiorum celelestium sitis gaudentes etiam in augustiis; in trib ulatione, uobis illata a persecutoribus, sitis patientes, id est in animositate non reluctantes, et non requirentes premium in presenti; orationi instantes, quia quod humanis auxiliis neque nostris uiribus obtinere et agere non possumus, necesse est ut orationibus a Deo impetremus, sicut de Daniel et sociis eius legimus.

Necessitatibus sanctorum communicantes. Non  dixit, sanctis eleemosynam prebete aut facite, sed honestiori uerbo usus est: uestra bona sanctis participate. Eo tempore quo Apostolus ista scribebat, credentes suis facultatibus priuabantur; unde laudando dicit, in Epistola ad Hebreos, Iudeis credentibus: Et rapinam bonorum uestrorum cum gaudio suscepistis . Ideoque illos qui facultatibus propriis adhuc non erant priuati hortabatur Apostolus, ut exspoliatis pro Christi nomine subsidia temporalia administrarent, illorum indigentiam suam putantes, bonis temporalibus cum eis in commune utentes. Dei etenim dona communia non debent fieri priuata. Hospitalitatem sectantes. Non dixit, Hospitales estote, uel hospitalitatem sequimini, sed dixit: Hospitalitatem sectamini.  Plus enim dixit; sequitur namque hospitalitatem, qui rogantes suscipit: sectatur uero qui etiam non rogantes cogit et querit, ne forte in uicis et plateis extra tectum remaneant. Magna etenim uirtus est hospitalitas, per quam multi placuerunt Deo. Angelis hospitio susceptis, sicut Abraham et Loth, et alii multi.

Benedicite persequentiuus uos, id est, benedicite illos, et bene loquimini cum illis qui uobis uim inferunt; benedicite, et nolite maledicere, id est malum dicere. uerbi gratia: Detrahere alicui aut blasphemare, uel contumeliam facere, maledicere est. Quasi dicat: Licet ipsi male loquantur de uobis, dicentes uos magos esse et discipulos seductoris hominis, nolite ideo illis maledicere, sed patienter ferte illorum  opprobria Quod apostolus in semetipso implebat, hoc utique suis auditoribus implere precipiebat. Dicit enim alibi: Maledicimur, et benedicimus .

Gaudere cum gaudentibus studetote. Non precipit gaudere cum his qui gaudent de transitoriis et caducis rebus, sed cum his qui gaudent quod nomina eorum scripta sunt in celis. Neque enim quibuscumque gaudiis Christianorum gaudia socianda sunt; nec quibuscunque fletibus lacryme nostre iungende sunt. uerbi gratia: si uidemus gaudere aliquos super questum pecunie, aut possessionum latitudinem, non debemus congratulari illis, quia istorum gaudia luctus sequuntur et lacryme. Unde Dominus non  solus de talibus, sed etiam de hoc admonuit Apostolus non esse gaudendum quod demonia eis subiecta erant, sed potius de hoc quod nomina eorum scripta essent in celo, et est sensus: Si uideritis hominem digna opera agentem, que mereamur scribi in celis, de illius salute congaudetote. Flere cum flentibus curate: non cum his qui lugent et deflent amissionem rerum temporalium, sed potius cum his qui sua aut proximorum deflent peccata, sicut Samuel deflebat Saul, eo quod recessisset Dominus ab eo; et Paulus multos Corinthiorum, qui post fornicationem non egerant penitentiam. Siue etiam cum his lugere precipit, qui lugent quod differtur a regno celorum, securi iam de premio, de  quibus omnibus Dominus dicit: Beati qui lugent, quoniam ipsi consolabuntur .

Idipsum inuicem sentientes. Hic sermo apertius habetur in Greco. Est autem sensus: Sic sentite de alio sicut de uobis, id est, sicut uobis bona optatis, sic et aliis; et sicut uosipsos diligitis, sic alios diligite; uel, ita estimate uos diligi a fratre ueluti a uobismetipsis. Non alta sapientes, id est superba, sed humilibus consentientes, ut et uos humiles exhibeatis. Discite a me, inquit Dominus, quia mitis sum et humilis corde . Humilibus autem consentit, qui cum humilibus se humiliat, non preferens se illis, sed socians et exspectans quod Dominus promisit: Omnis qui se humiliat, exaltabitur . Quicunque enim humilitatem ueram habent, utique  eamdem humilitatem in aliis uenerantur. Nolite esse prudentes apud uosmetipsos. Apud se prudens est, et non apud Deum, qui sapientiam quam habet non Auctori omnis sapientie deputat, sed sibi suisque meritis et ingeniis, siue studiis suis. Quo uitio deprehenduntur laborasse philosophi gentium, de quibus dicit idem Apostolus in exordio huius Epistole: Qui cum cognouissent Deum, non sicut Deum glorificauerunt, sed euanuerunt in cogitationibus suis , id est, uani facti sunt, non referentes Deo gratias de collato sibi dono sine suis meritis. Aliter: Apud se sapiens uel prudens est, qui cum sit stultus, sapientem se putat esse, et gloriatur in se, quia sperat scire quod nescit. uel etiam tertio modo: Prudens apud se esse dicitur, qui uindictam expetendo  suas iniurias ulciscitur, quod sequens uersus indicat:

Nulli malum pro malo reddentes. Multi putant non esse peccatum si quis accepta iniuria se ulciscitur, et uindictam iterum sumit. Quod si ita esset, nequaquam Apostolus talia preciperet; ac propterea dicunt aliqui, etiam plerumque maius esse delictum, si malum quis pro malo reddiderit: quoniam potest fieri ut qui prius malum intulit, quod peccatum aut malum esset ignorauerit; ille uero qui uindictam expetit, et uicem reddit, quod malum fuerit, statim ostendit. Unde potest ita intelligi, quod malum inferre alteri culpa est: reddere uero malum pro malo, peccatum est. Et dum dicit Apostolus nulli malum esse reddendum, fidelem qui uidetur esse et infidelem  tangit; fideli ideo, quia frater est; et infideli, ut lucrari possit. Prouidentes bona non solum coram Deo, sed etiam coram omnibus hominibus. Coram Deo bona sibi prouidet, qui intimo cordis ei qui secreta intuetur placere studet, et illum non cogitatione, non uerbo, non opere uult offendere, nec offendit quantum ualet. Prouidet et coram omnibus hominibus bona, qui uerbo et moribus, omnique conuersatione in omni uita sua pro uiribus suis, inquantum ualet, irreprehensibilem se prebet.

Si fieri potest quod in uobis est, id est quod uestre congruit religioni, cum omnibus hominibus pacem habentes. Rem difficilem dicturus, premisit, dicens: Si fieri potest, quia uix aut nullatenus fieri potest, ut pax cum  omnibus hominibus seruetur. Nam si paganum increpaueris, teque contempserit, non uult tecum habere pacem. Similiter de Iudeo intelligendum atque heretico. Dicamus et aliter: Et quilibet prelatus increpat subiectos delinquentes. Dum enim eis displicet increpatio prelati, pacem cum illis habere non potest; et cum ita sit, unusquisque animum suum seruet pacatum et quietum, habens in se cum illis pacem, diligendo eos, quia Dominus omnium auctor est, licet uitiis se ab illo separent. Hoc loco, et in sequentibus, prohibet contentiones et lites, quibus maxime pax uiolatur.

Non uosmetipsos defendentes, karissimi. Hoc dupliciter est intelligendum: uno modo de aduersariis nostris, hereticis uidelicet, falsis fratribus: qui in  nos plerumque seuiunt, de quibus non debemus nos defendere, uindictam expetendo; alio uero modo ut si fuerit quis infidelium contra nos excitatus pro nomine Christi, aut causa alicuius iurgii, uerbis contradictoriis, prout ratio dictat parcamus, ut mansueti et humiles et appareamus, imitantes Dominum, qui pauca coram Pilato respondit. Sed date locum ire: Duobus modis locum damus ire; uel cum refrenamus animum ne uindictam expetamus; uel cum de loco ad locum fugimus. Date, inquit, locum ire, id est, eos qui contra uos irati seuiunt, permittite uobis nocere, quia patientia uestra remunerabitur, et eorum seuitia punietur. uel, date locum ire, id est, nolite uos uindicare, sed fugite de loco ad locum, iuxta quod Dominus precipit dicens: Si uos fuerint persecuti  in ciuitate una, fugite in aliam . Quod autem dicit: Date locum ire, hec ira uel illius intelligitur qui seuit, uel futuri iudicis qui in sequentibus loquitur per exemplum propheticum. Scriptum est enim: Mihi uindictam, subaudis reseruate, et ego retribuam, uobis qui patienter tulistis premia et coronam; et illis qui malum intulerunt, uindictam penarum gehenne. Quia enim homo in uindicta modum excedit, nec potest se uindicare cum tranquillitate mentis, idcirco omnipotens Deus precipit sibi uindictam reseruari, ut ipse qui immutabilis est iudicet illos, et qui non mouetur ad iram, iuxta quod ei eximius orator Salomon dicit: Tu autem, Domine, cum tranquillitate iudicas omnia . Huius etenim iudicis iustum est iudicium, quoniam non  excedit modum, nec perturbatur in suo iudicio.

Sed si esurierit inimicus tuus, ciba illum: si sitit, potum da illi. Si hoc feceris, tunc pro malo reddes bona, et accipies magna premia. Hoc enim faciens, carbones ignis congeres super caput eius. Carbones ignis appellat in hoc loco feruorem caritatis Dei et proximi, de quo feruore Dominus dicit: Ignem ueni mittere in terram . Si hec feceris, inquit, que superius diximus, cibum uidelicet et potum inimico ministrando, carbones ignis, id est ardorem caritatis, pones super caput eius, id est super mentem eius; quatenus tuis beneficiis delectatus, incipiat diligere te, quem antea exosum habebat, intantum ut dicat: Quid est quod hactenus egi contra  hunc uirum? cur ei tanta mala intuli, qui mihi tot bona contulit? Sine causa ergo infestus ei exstiti: Quapropter, quia tam benigne et patienter erga me agit, incipiam illum diligere ut carissimum fratrem, quem hactenus persequebar ut hostem. Si autem ei cibum et potum tribuit, idcirco hoc fecerit, iuxta quod quidam uoluerunt intelligere, ut carbones ignis, id est penas inferni, ei preparet, dum eius beneficiis honoratus eum non dilexerit; iam hoc non est caritas, ideoque melius est ita intelligi, ut supra diximus in primo de ardore caritatis. Quod uero dicit, super caput, recte per caput mens, id est rationabilitas ac principalitas anime accipitur: quia sicut omnia membra reguntur a capite, ita cogitationes et uoluntates mente disponuntur.

 Noli uinci a malo. Noli, inquit, uinci a malo, id est ab aliquo uitio, non ab ira, non ab odio, non ab iniustitia. Siue, noli uinci a malo, id est diabolo, a quo uinceris dum contra inimicum tuum iracundia accenderis, quia ad suam uoluntatem te trahit. Aliter: Si tuas iniurias ulcisci uolueris, a malo uinceris, quia ei qui tibi malum fecit, similis efficeris: quandocunque enim diabolo uel uitio alicui obedimur, uincimur ab illo. Dum malum pro malo reddimus, ab illo uincimur qui nobis iniuriam fecit, et cui uicem reddimus, quia nos similes sibi facit. Si autem commotum animum refrenamus ut uindictam proximo non inferamus, tunc uictores exsistimus, et de peccato ad salutem acquirendo fratrem triumphamus. Sed uince in bono malum. uince in bono malum, id est in Deo  diabolum. uince in bono malum, in patientia supera inimicum et aduersarium tuum, prebendo ei cibum et potum, uestimentum et calceamentum; dum enim tuis beneficiis prouocas illum ad hoc ut te incipiat diligere eo modo quo superius diximus, quodammodo superas illum. uel uince in bono malum, id est in uirtutibus uince et supera uitia et peccata, accipiendo ex eis palmam uictorie.



CAPUT XIII.

Omnis anima potestatibus sublimioribus subdita sit. In exordio sancte Ecclesie ex omnibus conditionibus ueniebant ad fidem, et ne serui, ancille, seu quilibet subiecti dicerent, quod ipsi qui consecuti erant libertatem omnium peccatorum, et filii Dei effecti,  indignum esset ut seruirent seculi potestatibus, dixit Apostolus: Omnis anima, id est omnis homo, liber et seruus, fidelis et infidelis, potestatibus sublimioribus subditus sit. Omnis anima dicit, pro eo quod est omnis homo. In sacra enim Scriptura, frequenter sola anima totum hominem significat, sicut hic, et in Genesi, ubi dicitur: Quod ingressus est Iacob in Aegyptum in animabus septuaginta ; et in Actibus apostolorum: Eramus, inquit, in naui anime ducente septuaginta sex . Potestatibus sublimioribus dicit, regibus et principibus, tribunis, centurionibus, dominis, omnibusque prelatis. Hoc et Petrus precipit : Subditi, inquiens, estote omni humane creature, id est omnibus  hominibus, uobis prepositis, et hoc propter Deum, siue propter amorem Domini. Inquantum quippe homo non offendit Deum, obsequi et obedire debet celsioribus. Nam homo constat ex anima et corpore: et in anima quidem debet seruare inuiolatam fidem Deo, in corpore uero debet seruire sibi dominantibus secundum seruitutem presentis uite. uerum si contra fidei propositum uiderit sibi imperari a principibus huius seculi, siue potestatibus, uel dominis, tunc pro fide usque ad mortem satagat laborare, ne, quod maius est, animam uidelicet perdat: quoniam licet illa potestas interficiat corpus gladio, animam autem non potest occidere. Non est enim potestas nisi a Deo. Omnis potestas, siue maior, siue minor, que hominibus prestatur, aut ex uoluntate  Dei, aut ex permissione constituta est, sicut dicitur per Salomonem : Per me reges regnant, et principes docuerunt iustitiam. Si autem querimus quare he potestates ordinate sint, id dicendum, quod genus humanum bestiale effectum, belluino more contra se cepit seuire, intantum, ut primi parentis filius in fratrem consurgens, interfecerit eum. Bestiarum enim est et hominis discerpere, et se inuicem lacerare atque deuorare. uerbi gratia: Leo deuorat hominem et ursum, ursus et lupus deuorant homines, boues, et oues. Hac de causa omnipotens Deus bestialibus hominibus principes preposuit, ut eorum terrore acerbitas animorum illorum reprimeretur. Sunt etiam pisces alios deglutientes, quos imitabantur homines in alios seuientes, quorum  temeritas principum formidine sedata est. Que autem sunt, subaudis potestates super alios a Deo ordinate, siue que sunt iura potestatum, a Deo ordinate sunt. Potestates etenim uel iura potestatum que in mundo principantur, a Deo constitute sunt, sicut iam supra diximus. Unde Dominus dixit Pilato: Non haberes in me potestatem, nisi tibi datum esset desuper . Quibus uerbis indicatur, quod siue bona potestas, ut Dauid, seu mala fuerit, ut Nero, non est nisi aut uolente aut permittente Deo. Hoc autem totum idcirco prosequitur Apostolus, ut potestatibus subditi sint, quia nonnulli  ad fidem uenientes, pristinum obsequium et seruitium, quasi liberi effecti, dominis et principibus suis nolebant reddere, cum Dominus iehsu non uenerit  conditiones mutare, sed animas in eternum uicturas saluare. Dicebant enim Romani credentes: Nos qui diuinis legibus paremus, et Deo seruimus, non debemus seruire nec honorem prebere Neroni, aliisque potestatibus terrenis. Quapropter Apostolus talia scripsit eis. Poterat namque scandalum nasci dominis et principibus, si serui et subiecti eorum Christiani effecti, a seruitio illorum efficerentur alieni. Noceret quoque Ecclesie, dum non permitterentur alii credere, cum magis meliores debeant domini seruos suos recipere, fideles Christi effectos. Hoc et ipsa ueritas per semetipsam precipit, dicens: Reddite ergo que sunt Cesaris Cesari, et que sunt Dei Deo .

Itaque qui resistit potestati, Dei ordinationi resistit.  Siue bona sit illa potestas, seu mala, quicunque ei resistit subtrahendo seruitium ab ea, denegando tributum, et honorem non prebendo quem ei debet prebere, Dei ordinationi resistit et dispositioni, cuius ordinatione illi principantur. Quidam, male sentientes, has potestates interpretati sunt demones, de quibus in Epistola ad Ephesios dicitur: Non est nobis colluctatio aduersus carnem et sanguinem, sed aduersus principes et potestates . Sed iste sensus ualde est superfluus, quia in nullo debemus subdi demonibus. Qui autem resistunt potestatibus, regibus uidelicet et principibus, et dominis suis, ipsi sibi damnationem acquirunt. Pro qualitate enim culpe acquirunt sibi uindictam, quia irate ille potestates dum subditi eis parere contemnunt, aut occidunt  eos, aut in carcerem mittunt, aut etiam in exsilium dirigunt. Si quesierit aliquis, cur Dominus damnauerit seruum, aut princeps subiectum? responde, Resistebat mihi, et idcirco uindictam accepi ex illo. Considerandum autem, quia non de damnatione eterna loquitur Apostolus, sed de corporali, eo modo quo dictum habemus.

Nam principes non sunt timori boni operis, sed mali, id est, non sunt ad hoc constituti ut timorem incutiant bene laborantibus et bono operi insistentibus, sed malefacientibus et seruire nolentibus. Nam ad hoc sunt constituti, ut bene laborantes laudent et adiuuent, male uero facientes damnent. Sed si quis bonum facit, non timet potestatem: qui uero malum timet, ab ea damnatur; unde subdit Apostolus: uis autem non  timere potestatem? bonum fac, et habebis laudem ex illa. Non dicit laudabit te illa potestas, quia multe potestates sunt, que in subditis magis malum quam bonum diligunt, sed habebis laudem ex illa potestate, id est, ipsa erit occasio ut laude dignus sis, quia si tuo exemplo ad fidem uel iustitie opera fuerit perducta, laudaberis tam ab illa, quam etiam ab aliis, et apud Deum quoque laude dignus eris. Aliter: si potestas illa usque ad mortem penis te afflixerit. aut in aliquo contraria exstiterit, ut quoque legitime decertando mortem aut aliquam iniuriam patienter pertuleris, habebis ex illa laudem, id est, ipsa prebebit occasionem ut tu lauderis: quia percipies pro persecutionibus eius tibi irrogatis perpetuam beatitudinem, et laudaberis apud Deum et homines. Consideremus  Laurentium qui pro Christi nomine acerrime est ustulatus. Non fuisset laude dignus perfecte inuentus, nisi a suo persecutore fuisset ustulatus; ideoque ipsa potestas fuit occasio laudis eius. Sic de ceteris sanctis martyribus est intelligendum, et de omnibus qui iniuste damnantur.

Dei enim minister est tibi in bonum. Dei enim minister est, id est, a Deo constitutus est ad bonum tuum, ut suo timore et adiutorio custodiat et tueatur te, ne interficiaris ab inimico tuo, et tuam substantiam non diripiant alii. Aliter: Sunt multi qui nolunt agere malum, sed timent potestatem mundanam, et causa huius timoris non percipiunt quod cupiunt. Ergo ad bonum illorum ne faciant malum, potestates  ille preposite sunt, quia quo amplius homo malum facit, eo amplius penas sustinebit maiores. Si autem male feceris, time; id est, non leue feras potestatem timere: poterit enim te damnare inuenta occasione. Non enim sine causa gladium portat. Per gladium intelligitur uindicta. Non sine causa gladium portat, id est, non sine causa ulciscendi potestatem habet. Sunt nempe quedam enormia flagitia, que potius per mundi iudices quam per antistites et rectores Ecclesiarum iudicantur; sicut cum quis interficit pontificem apostolicum, episcopum siue presbyterum, siue diaconum. Huiusmodi reos reges et principes mundi damnant. Ergo non sine causa gladium portat, qui talia scelera iudicat. Sunt etiam maxime constituti propter latrones, homicidas, raptores,  ut illos damnent, et alios suo timore compescere faciant. Unde subditur: Dei enim minister est, uindex in iram, id est in uindictam, ei qui malum facit.

Ideoque necessitate subditi estote. Hoc est, quia illi uobis Dei ministri sunt in bonum, obedite illis, ut cum eis pacem habere possitis; uel necessitate subditi estote, quia ulciscentur se de uobis, si eorum potestati contradixeritis. Ad hoc enim a Deo est prepositus ut benefacientes iusteque uiuentes sua protectione muniendo defendat, uindictam uero inferat peccantibus, sibique resistentibus. Quapropter subditur: non solum propter iram, siue uindictam qua consurgent in uos, sed et propter conscientiam, id est, propter mentem quam debetis habere mundam in dilectione eius cui subditi estis, maxime propter hoc  quia a Deo constitutus est, cuius ordinationi reluctari non debetis. uerbi gratia: Es subditus illi timens damnum temporale, dum seruis ad oculum: esto subditus propter conscientiam mentis, ut in ipsa conscientia quam Dominus intuetur, non habeas illum odio cui prestas obsequium, sed tua mens perhibeat tibi testimonium quod ex corde diligas illum.

Ideo enim et tributa prestatis. Subaudis quia a Deo prepositi sunt uobis, uel quia defendunt uos ab hostibus, et suo timore constringunt inimicos uestros, ne interficiamini ab illis, neque uestra bona diripiant, uel etiam ne in uos suam uindictam exerceant, si in aliquo rebelles fueritis: et eorum iram patiamini, sicut passi sunt Iudei, qui noluerunt Romanis tributum dare. Unde et sequitur: Ministri enim Dei sunt,  in hoc ipsum seruientes. Subaudis ut uos defendant, reos puniant, tributum a uobis recipiant. Sic et Ioannes Baptista militibus querentibus quid agere deberent, respondit: Neminem concutiatis, nemini calumniam faciatis, sed contenti estote stipendiis uestris . Ubi notandum est, quia non dixit: Nolite militare, quia milites a Deo constituuntur, ut ab eis patrie sibi commisse tueantur.

Reddite ergo omnibus debita, id est consuetum obsequium; sicut Dominus ait: Reddite que sunt Cesaris Cesari, et que sunt Dei Deo : cui tributum, debetis reddere, reddite ei tributum, sicut et ipse Conditor pro se et Petro didrachma . Tributum dicit a tribunis, et tribuni a tribus.  Siquidem Romulus conditor et auctor Rome, in tres partes populum sibi subiectum diuisit rationabili distributione: in senatores uidelicet, que et consules uocabantur, in milites et agricolas, et unicuique parti principem unum constituit, qui tribunus dicebatur, eo quod uni ex tribus partibus preesset. Census uero quia subditis exigebatur. Cui uectigal, uectigal. uectigal est tributum fiscale, et dicitur a uehendo, eo quod accipiatur de uectis, id est, de eportatis mercibus; cui timorem, timorem, debetis, ut dominis, reddite illi; cui honorem, honorem, debetis, reddite illi, non solum in conquiescendo et humiliando, sed etiam munera dando.

Nemini quidquam debeatis, nisi ut inuicem diligatis. Sic omnibus seruitutis uestre obsequia et debita reddite,  ut nemini quidquam pro quo uobis irascatur, debeatis, nisi ut inuicem diligatis. Reddite debitum et obsequium, quod omnibus potestatibus et principibus persoluere debetis, id est, eos qui nobis prepositi sunt, diligere debetis. Hoc debitum caritatis quandiu in presenti seculo uiuitur, debetur, in futuro quoque sine pondere plenius firmabitur. Qui enim diligit proximum, legem impleuit. Proximus iste non tantum propinquus cognatione aut aliqua affinitate, sed etiam omnis homo intelligitur, quem diligendo, legem Moysi implemus, quia quod Moyses prohibet per legem: Non occides, non adulterabis, et cetera talia, si dilectionem habemus contra proximum non agimus. Si enim proximum diligis sicut teipsum, non occides illum, quia non uis occidi: non  pollues uxorem eius, quia tuam ab illo adulterari non uis, sic et de ceteris intelligendum est. Et ut abundet iustitia nostra super iustitiam scribarum et Phariseorum cetero rumque Iudeorum, inimicos etiam nostros debemus diligere propter Dei amorem; et licet ab illis persecutionem sustineamus, non tamen debemus diligere et amare in illis uitia, sed naturam, adimplentes quod ueritas precipit: Diligite inimicos uestros, et orate pro persequentibus uos . Sed queritur cur Dominus dicat in dilectione Dei et proximi totam legem consistere: quare dicat Apostolus in sola dilectione proximi legem impleri? Quod hoc modo soluitur, quia in dilectione proximi, consistit et dilectio Dei. Neque enim proximus sine Deo, nec Deus sine proximo potest diligi. uel  ideo etiam in dilectione proximi totam legem dicit impleri, quia in dilectione Dei non sic facile possumus probari, utrum Deum diligamus annon, sicut in dilectione proximi. uerbi gratia: Dum malum pro malo non reddo, dum peccanti in me fratri dimitto, cum colligo uagum ad hospitium, dum hilari mente et uultu eleemosynam impendere satago, dum oro pro persequentibus, apparet utique in his et talibus, quia diligo proximum: et dum diligo proximum, ostendo me diligere et Deum, cuius mandatis obtempero. Hoc enim mandatum habemus a Deo, ut qui diligit Deum, diligat proximum suum; quia per dilectionem proximi peruenitur ad dilectionem Dei, et per dilectionem Dei ad proximi dilectionem peruenitur.  Quamuis enim dilectio Dei maior sit dignitate, tamen dilectio proximi prior erit in operatione. Qui enim non diligit fratrem suum, inquit Ioannes, quem uidet, Deum, quem non uidet, quomodo potest diligere?  Intelligamus et per proximum, illum Samaritanum qui fecit misericordiam cum saucio uulnerato a latronibus, id est Christum, qui nobis factus est proximus per assumptionem carnis. Ergo qui hunc diligit, legem caritatis adimplet et legem Moysi, quia nichil contra uoluntatem eius facit. Et si quod est aliud mandatum, subaudis preter ista que enumerauimus, de adulterio uidelicet, homicidio, fornicatione, falso testimonio, et concupiscentia, in hoc uerbo, id est dilectione Christi, instauratur, id est redintegratur, uel adimpletur: Diliges proximum  tuum sicut teipsum.

Dilectio proximi malum non operatur. Non solum non operatur, uerum etiam malum non cogitat de proximo. Plenitudo ergo legis, Mosaice atque Euangelii, dilectio est Dei et proximi. Ubi caritas est, quid est quod possit deesse; et ubi caritas non est, quid potest prodesse? Quapropter appetenda est dilectio Dei et proximi, et summis uiribus tenenda. Nam dilectio dicitur eo quod duos liget, Deum uidelicet et hominem coniungat, uel unumquemque proximum cum alio.

Hoc scientes, quia hora est iam nos de somno surgere. Mos est sacre Scripture, horam sepissime pro tempore ponere, sicut et diem. Que est ergo ista hora, de qua Apostolus loquitur? Tempus est non  legis, sed Euangelice predicationis, sed uidelicet etas, finisque seculi, in qua sumus iam positi, de quo idem Apostolus alias dicit: Ecce nunc tempus acceptabile . Dicit Apostolus Romanis et omnibus credentibus, etiam necdum credentibus. Hoc scientes, inquiens, id est, hoc scimus scientes, quia hora est siue tempus, iam nos de somno pigritie et desidie surgere, de somno quoque infidelitatis et uitiorum atque ignorantie. De hoc somno precipit etiam nos Propheta expergisci, dicens: Expergiscimini, ebrii . Et quare dicit, iam tempus est surgere? Ille surgit, qui iacebat, et nos si hactenus iacuimus in uitiis, et torpore uitiorum, surgamus ad bona opera agenda, et laboremus uiriliter studioseque. Poterat aliquis obiicere Paulo: Cur precipis  nos iam de somno surgere? Ad hec ille reddens causam. Nunc enim, inquit, propior est nostra salus, quam cum credimus. Que est ista salus? uita eterna, gaudium sine fine mansurum, beatitudo perpetua quam soli electi cum angelis possessuri sunt, ista beatitudo et salus eterna propior est modo nobis quam eo tempore quando credidimus, quoniam dum finis mundi magis ac magis appropinquat, uita futura et salus eterna magis ac magis festinat.

Nox precessit, dies autem appropinquauit. Nox est cecitas infidelitatis, nox est ignorantia, nox est etiam conuersatio tenebrosa in peccatis. Ista nox quotidie precedit in electis, et ad uitam eternam predestinatis appropinquat dies, illuminatio uidelicet fidei,  cognitio sancte Trinitatis, et splendor uirtutum, quoniam dum transeunt quotidie per mortem corporis ab erumnis huius seculi, in lucem superne claritatis colliguntur; uel etiam, per noctem possumus intelligere omne spatium presentis uite usque ad finem seculi. Per diem uero, uitam eternam, cuius claritatis comparatione uita presens non incongrue nox appellatur, quia uita presens semper in dolore uersatur et tristitia, non habens perpetuitatem: illa uero gaudiis sine fine mansuris florebit, nichil tristitie admittens; que tunc plenissime manifestabitur, cum Dominus de iudicio in regnum transierit. Ergo quia iam appropinquat, Abiiciamus opera tenebrarum, id est adulterium, homicidium, fornicationem, et cetera talia, que a regno celorum separant, et  ad tenebras perpetuas operatorem suum trahunt. Que etiam merito opera tenebrarum uocantur, eo quod in tenebris permaxime exerceantur, iuxta quod Dominus manifestat, dicens: Omnis qui facit malum, odit lucem . Et induamur arma lucis. Arma lucis sunt fides, spes, caritas, pax, patientia, et cetere uirtutes, que nos ad lucem eterne beatitudinis perducunt; que non immerito arma appellantur, quia nos defendunt ab improbitate malignorum spirituum. Abiicimus ergo opera tenebrarum, quando exspoliamur uitiis, et induimur uirtutibus. Induamur igitur arma lucis, hoc est, undique muniamus nos omnibus uirtutibus, ut simus protecti et tuti contra aduersa diaboli. Et quomodo debeamus illa arma indui et his uirtutibus exornari, Apostolus declarat,  subnectens:

Sic, id est, tali modo induimini arma lucis, ut in die, hoc est in claritate uirtutum, honeste ambulemus. Qui in die ambulat, honeste ambulat, quia non offendit pedem suum ad lapidem, non cadit, non impingit sicut ille qui in nocte ambulat. Nos autem, secundum hoc monitum Apostoli, honeste et sine offensione fidei et gratie siue scientie ambulare debemus. Non in comessationibus. Comessatio dicitur mense collatio, siue mense alternatio. Sunt enim conuiuia que celebrantur alternatim, et preparantur a sociis per dies et uices. Sunt etiam alia conuiuia, que ex communione preparantur, quando unus affert panem, alius carnes, alius uinum, atque alius aliud, et idcirco comessationes, hoc est, mense collationes  appellantur. uocantur quoque eedem comessationes turpia et inhonesta conuiuia, quia sicut omnes propriis cibis utuntur et communibus, ita etiam pro libitu suo unusquisque quidquid scurrilitatis et otiositatis sibi placet loquitur. Non in ebrietatibus. Briam genere masculino dicimus calicem aptum potationi, a quo dicitur ebrietas, que est nimia potatio uini. Non in cubilibus. Cubilia proprie sunt lecti siue lustra ferarum dicta a fedis cubitationibus, quibus assimilantur lecti illorum qui cum meretricibus in lupanaribus ceunt: et impudicitiis. Impudicitia est inuerecundia et irreligiositas, siue turpis atque irrationabilis coitus. Generaliter omnis libido, et incontinentia, uel immunditia, impudicitia  appellatur. Operatores uero dicuntur impudici, inuerecundi, atque irreligiosi. Non in contentione. Contentio est altercatio siue controuersia, que plerumque ex questionibus Scripturarum solet oriri, ut uideatur quis aliquid sapientie habere, dum alium uicerit sua pulsatione, et maxime ex re nullius utilitatis nascitur. Ideo uero uitanda est, quia rixam generat, de qua procedit odium, et de odio enormitas mali: et emulatione. Aemulatio uarias habet significationes: Significat enim imitationem, significat studium, significat et inuidiam, qua quis alterius felicitate torquetur, ut in hoc loco. Unde et emulus dicitur imitator, dicitur studiosus et inuidus.

Sed induimini Dominum Iesum Christum. Sensus ex superioribus pendet, ubi precipit sic indui arma  lucis, ut in die honeste ambulemus: Nolite, inquit, ambulare, id est uiuere in comessationibus et reliquis uitiis, sed induimini Dominum Iesum Christum. Sed questio oritur, quomodo possimus induere Dominum Iesum Christum, qui quadragesimo die resurrectionis sue celorum altitudinem penetrauit, ubi sedere nunc creditur in plenitudine paterne maiestatis? Christus ergo ipse est sapientia, ipse est instantia, ipse est pax, et relique uirtutes in ipso sunt: Christum itaque induit, qui omnes uirtutes quas scit in illo esse, inquantum ualet cum Dei adiutorio illas assumit, iuxta quod alias Apostolus dicit: Quotquot in Christo baptizati estis, Christum induistis ; id est, omnes uirtutes tunc induistis: quia ab omnibus peccatis mundati estis. Similiter et in hoc loco  intelligendum est: Induimini, inquit, Dominum Iesum Christum, id est omnes uirtutes quas scitis in ipso esse, ut ipse sit decus atque ornamentum uestrum. Et carnis curam ne feceritis in desideriis. Non ait, necessitatem carnis ne feceritis; quia necesse est ut manducemus, bibamus, dormiamus, uestiamur. Hoc quia necessarium est, non prohibuit; sed carnis curam in desideriis, id est malum, utpote adulterium, crapulam, ebrietatem, usum quoque balnearum ultra quam expediat, et cetera que desiderat misera caro, ne perficiatis ait; et non dixit, Ne cogitetis, quoniam impossibile est cessare penitus a cogitatione delectationum. Sed hoc considerandum quia quod prohibuit in desideriis concessit in necessitatibus. Adhibenda est etenim cura carni in necessitatibus:  in deliciis uero et luxuria atque omni concupiscentia, penitus excludenda.



CAPUT XIu.

Infirmum autem in fide assumite, subaudis in affectu caritatis, non in disceptationibus cogitationum; id est, non in diiudicationibus siue in contentionibus. Infirmus est in fide, qui in aliqua parte fidei dubitat, nec credit perfecte sicut credendum est. Infidelis est toto, qui nichil fidei habet. Firmus autem est in fide existens, qui in ea nichil dubitat. Ergo infirmus est in fide Iudeus qui nouiter ad fidem ueniens, non putat omnes cibos mundos; firmus uero in fide est gentilis, qui illud seruat Euangelii: Non quod in os  intrat, coinquinat hominem ; et illud Apostoli: Omnia munda mundis ; et in Genesi: uidit Deus cuncta que fecerat, et erant ualde bona . Qui taliter sunt firmi in fide, debent assumere in affectum caritatis et in dilectionem suam Iudeum, qui putat suillam carnem, leporinam, anguillinam, immundam esse, et cetera a quibus lex prohibet, et que ille ante gratiam fidei quasi communia, id est munda, dicebat. Istum tamen precipit Apostolus assumere in dilectionem. Assumite, inquit, illum talem Iudeum in affectum caritatis et nolite diiudicare illum in cogitationibus uestris, neque contendatis cum illo, licet quedam immunda putans nolit manducare.

Alius enim credit se manducare omnia. Alius, id  est gentilis, firmus in fide, credit omnia munda esse mundis hominibus. Qui autem infirmus est, olus manducet. Iudeus qui infirmus in fide, qui quasdam carnes abominatur, dum non uult eas comedere, olus, id est herbam hortorum, et quidquid cordi eius placet, hoc sumat. Tu autem noli illum diiudicare. Per olus, omnia genera herbarum designantur, apta comestioni. Dicit beatus Hieronymus: Qui infirmus est impetu libidinis, abstineat a carnibus et uino, quibus libido excitatur, et olus manducet, id est uiles cibos et aridos  edere discat. Crassitudo enim carnium, et deliciose epule, prouocant carnem corporis ad libidinem.

Is, id est gentilis, qui manducat indifferenter omnes cibos, non manducantem Iudeum non spernat, in  animo suo, quasi minus iustum; et qui non manducat omnia, ut Iudeus, manducantem omnia, gentilem uidelicet, non iudicet neque reprehendat quasi reum et peccatorem. Utrosque enim, Iudeos et gentiles, alternis instruit sententiis. Potest et spiritaliter intelligi secundum beatum Gregorium: Qui manducat, inquit, id est qui meditando et scrutando sacram Scripturam penetrare ualet, non manducantem, id est illum qui non ualet penetrare, non despiciat neque spernat. Econtra qui non manducat, id est qui non intelligit nec ualet penetrare profunditatem diuinarum Scripturarum, illum qui intelligit et sapiens est, non contristet neque despiciat: Deus enim illum, subaudis gentilem manducantem omnia, assumpsit ad fidem suam quem perfecte docuit, ut nil  putet immundum esse mundis hominibus.

Tu quis es qui iudicas alienum seruum? Et est sensus: Si Deus illum gentilem assumpsit ad fidem suam ut omnia manducet, tu quis es, qui illum de comestione sua reprehendis? Potest tamen et hec sententia ad Iudeum in fide assumptum referri, secundum quod sequentia manifestant ut dicatur: Deus assumpsit Iudeum ad fidem suam, licet ille quedam immunda adhuc putet et reiiciat, tu quis es, o gentilis fidelis, qui iudicas alienum seruum: Iudeum scilicet seruum Christi per fidem? Suo Domino stat, subaudis si perfectus est in fide, aut cadit Domino suo, si in ea dubitat. Domino suo stat Iudeus, si perfectus est, et si omnia credit munda, quia in  fide Domini sui stat. Si autem cadit, non credens omnia munda, non tibi cadit, o gentilis, qui non potes eum releuare, sed suo Domino quem offendit, qui potens est eum erigere et solidare in fide. Nam cadere sponte possumus, sed surgere, nisi a Deo erigamur, nequimus. Stabit autem, id est, perficietur et stabilietur in fide. Quare? Potens est enim Deus, cui cecidit, statuere illum, et in recta fide firmare. uerbi gratia: uenit modo Iudeus ad baptismum, transit ad gratiam Euangelii, nunquam comedit carnem suillam, aut anguillam, neque naupredam, abstinet adhuc quasi a carne immunda, adhuc nouellus Christianus est. Hic talis, dum per interualla temporum perfectius eruditur, dum discit quod nichil sit immundum, quod a fidelibus cum gratiarum  actione sumitur, ecce statuitur a Deo et Domino suo cui cecidit putans aliquid immundum, ecce in fide firmatur.

Nam alius iudicat diem inter diem. Ille iudicat, id est discernit, et differentiam facit inter diem et diem, qui alternis diebus a carne uel uino abstinet, alternis non abstinet, uerbi gratia: Sunt modo multi, qui in secunda, et quarta, et sexta feria, a carne et uino abstinent: tertia, quinta, et septima comedunt carnem, et uino indigent; alius iudicat. Id est, decernit et eligit omnem diem, in abstinentia carnis uel uini, sicut eremite, et multi monachorum. Aliter: Diem inter diem iudicat, qui quasdam sententias ueteris et Noui Testamenti intelligit, quasdam penetrare non ualet. Omnem autem diem iudicat,  qui ex integro uetus et Nouum Testamentum intelligit. Non immerito ergo sacra Scriptura per diem intelligitur, quia sicut ignorantia est cecitas, ita cognitio sancte Trinitatis que in ueteri et Nouo Testamento continetur, lux et illuminatio cordis est. Tertio modo diem inter diem iudicat, qui tantum de presenti examinat et diiudicat, uerbi gratia: uidet quis hominem bene facientem uel male. Quem cernit honis operibus intentum, iudicat eum propter iustitiam presentem bonum, et quem uidet malis operibus deditum, iudicat eum propter iniustitiam suam malum. Si autem ille qui hodie bonus est, cras malum fecerit, iudicat illum malum esse quem antea laudauerat, et si ille qui hodie malus est, declinauerit a malis et pura mente Deo seruire ceperit,  iudicat eum iustum; iste talis diem inter diem iudicat, quia secundum uarietatem temporis et mutationem uite, mutat iudicium sue sententie. Qui autem iudicat omnem diem, Deus omnipotens intelligitur, qui nouit qualis quisque sit in presenti, in preterito, et in futuro: quia omnia sunt ei presentia, et ipse potest eum qui hodie fecit malum, cras facere bonum. Unusquisque in suo sensu abundet. Non dicit indicatiuo modo abundat, sed imperatiuo abundet. Et est sensus: Secundum quod unicuique homini concessum est intelligere, abundet in suo iudicio, id est, qui intelligit a carne abstinendum, abstineat: et qui non intelligit, id est, qui non uult abstinere, aut non potest, comedat. Aliter: Unusquisque in suo  sensu abundet. Qui: magna intelligit et sublimis, obseruet illa, et abundet bonis operibus; et qui sublimia diuinorum sacramentorum arcana capere non ualet, ea que ueraciter credit et intelligit, humiliter et deuote Domino seruiendo, adimpleat abundando bonis operibus. In suo sensu abundabat Cyprianus, quando semel mergebat in baptismate paruulos; quia quod intelligebat, studiose adimplebat, bonis operibus abundando, licet in hoc facto nescius delinqueret. Sed quia bonis operibus abundabat, postea correptus a Domino, abundauit altiori sensu, ter illos mergendo. Non est ergo de heretico intelligendum, aut de praua doctrina, ut unusquisque magis ac magis abundet in errore suo.

Qui sapit diem, id est, qui eligit per omne tempus  abstinendum, Domino sapit, id est Domino consentit, quia placet illi eius abstinentia. Aliter: Qui sapit diem, id est, qui iudicat peccatorem per penitentiam posse saluari, nec desperat de salute illius, Domino sapit, id est, Domino concordat in hac parte, qui peccatores non statim punit ut peccant, sed exspectat ad penitentiam. Ergo qui non iudicat et damnat peccatorem, sed credit illum omni die posse uenire ad ueniam per Domini misericordiam, Domino sapit, quia cum Domino non concordat qui dixit: In quacunque die peccator conuersus fuerit ad me, saluabitur . Dum ergo peccator non desperat, cum Domino sapit, qui peccatorem exspectat, et eum qui hodie uidetur iniustus, fieri posse iustum non desperat, cum Domino intelligit et  concordat. Et qui manducat, subaudis omnia ut gentilis, Domino manducat, propter hoc subditur: Gratias enim agit Deo, uidelicet, quia omnia credit esse munda, et omnia licet ei edere. Domino enim manducat, qui de perceptis ab eo beneficiis gratias refert. Et qui non manducat omnia, sicut Iudeus, scilicet minus adhuc perfectus in fide, Domino non manducat: hoc est, Dominus abstinet, quia pro amore omnipotentis Dei, abstinens est a cibis, a quibus ipse precepit abstinendum esse, et gratias agit Deo, pro eo quod dedit illi uirtutem abstinentie, et notitiam per legem a quibus abstinere deberet. Notandum autem ab utroque gratiarum actionem referri omnipotenti Deo: Gentilis enim gratias refert illi pro libertate uescendi omnia; Iudeus uero pro fructu  abstinentie, licet in hac parte qua abstinet minus perfectus sit.

Nemo enim nostrum sibi uiuit, et nemo sibi moritur. Hoc spiritualiter intelligitur, quamuis et ad litteram possit dici: Nullus enim nostrum sibi uiuit, quia non habet a se uitam; et nullus sibi moritur, quia non habet in potestate quando uiuat, et quando moriatur. Sed dum dixit: Nemo nostrum, id est fidelium perfectorum, ad altiorem nostrum excitauit sensum. Christus Dominus noster semel mortuus est pro peccato, quia nullum fecit peccatum, et nos ad exemplum mortis eius semel mortui sumus peccato, purgati ab omnibus delictis in baptismate, redempti Christi sanguine. Non ergo nobis morimur peccato  in baptismate, sed Christo, dum non in nostra potestate ablutionem consequimur, sed per passionem et baptismum, atque per fidem illius abluimur. Et nemo sibi uiuit, subaudis uirtutibus, sed Christo, qui resurgens a mortuis, iam non moritur, mors illi ultra non dominabitur . Ad cuius exemplum, postquam de fonte baptismatis surgimus, mori peccando nullatenus debemus. Mori autem peccando dixit: quia anima que peccauerit ipsa morietur.

Siue enim uiuimus, uirtutibus et uita spirituali, Domino uiuimus: quia abstinendo a peccatis post baptismum, exemplar resurrectionis eius attendimus, postquam ipse iam non moritur, quatenus ad celum pariter cum illo ascendamus; siue morimur,  subaudis peccato tempore baptismatis, Domino morimur: quia ut ei placeamus, ad similitudinem illius qui nunquam peccauit, per fidem et redemptionem sanguinis eius ab originalibus et actualibus peccatis in baptismate mundamur. Siue ergo uiuimus, siue morimur, Domini sumus, subaudis serui, quia in potestate illius consistimus. Possunt hec uerba ex martyrum persona intelligi dicta et omnium perfectorum, qui non sibi uiuunt, quia non uoluntatem suam querunt adimplere, sed Domini, dum per dilectionem quod aliis expedit, faciunt. Quod autem non sibi moriuntur morte temporali, in qua sibi non conceduntur neque relinquuntur, sed a Deo assumuntur; seu etiam sibi non moriuntur morte spiritali, peccatis uidelicet, quibus moriuntur, dum per  Spiritum sanctum et aquam regenerantur, hoc aperte innuitur, quia non debent otio torpere, sed Dei et proximi dilectione semper feruere. Martyres quoque non sibi moriebantur, sed Domino, quia non propter suam malitiam perimebantur, sed pro Dei notitia et confessione fidei, dicente ipso Domino: Beati eritis cum eiecerint nomen uestrum tanquam malum propter Filium hominis .

In hoc enim Christus mortuus est, et resurrexit, uel morte carnis, uel morte peccati, quia nunquam peccauit, ut et uiuorum et mortuorum dominetur, id est ut eorum dominetur, qui uiuunt iam uirtutibus, gratia Dei abluti a peccatis, et illorum qui quotidie moriuntur peccato, ad hoc ut uiuant similiter uirtutibus, in nouitate uite ambulando.

 Tu autem, Iudee, quid iudicas fratrem tuum? gentilem manducantem omnia. Aut tu, gentilis, quare spernis, et despicis, fratrem tuum? Iudeum infirmum adhuc in fide, et nolentem manducare omnia, cum idem Paulus alibi dicat: Nescitis quia angelos iudicabimus, quanto magis secularia ; et iterum ipse iudicando: Qui talia agunt regnum Dei non consequentur , cur hic prohibet ne iudicemus? Sciendum quod de apertis reatibus libera potestas nobis iudicandi conceditur, sicut de homicidio, adulterio publico, atque furto. De occultis uero que possunt bono et malo animo fieri, interdicitur nobis iudicare, quia horum iudicium Deo est reseruandum. Omnes enim, id est boni et  mali, perfecti et imperfecti, gentiles et Iudei, stabimus ante tribunal Christi. Tribunal est sedes iudicis, que in celso loco collocatur, quo iudex ex omnibus possit uideri, et ipse accusantes et accusatus ex eminenti loco possit intueri. Ita et Dominus iehsu quasi in tribunali sedebit, quia et ab omnibus uidebitur, et ab ipso omnium conscientie et cause diiudicabuntur aptissime, et est sensus: uos qui ad inuicem fratres iudicatis, quantum in uobis est Deo aufertis suam potentiam.

Scriptum est enim: uiuo ego, dicit Dominus. Hoc proprie iuramentum Dei est in ueteri Testamento, si dici fas est, sicut Amen in Nouo. Ipse enim proprie uiuit et uita est, quia mutari non potest, cuius comparatione mortuum est quidquid mutari potest,  quoniam nulla creatura est que a se habet uitam. Quoniam mihi flectetur omne genu, et omnis lingua confitebitur Deo. Quomodo ergo angeli, qui sunt spiritus, flectent Deo genu? Per flexionem genuum subiectionem debemus intelligere, quia in iudicio omnia Christo subdentur. Flectetur ergo Deo omne genu, dum omnis creatura subiicietur illi. Omnis quoque lingua hominum confitebitur Deo, dum laudabit Deum Patrem per Filium, quod de electis tantum sentitur. Nam de impiis dicitur quia, Non est speciosa laus in ore peccatoris . Angeli autem eo modo quo sunt incorporei, laudant et laudabunt Deum. uox enim angelorum in laudem Creatoris, ipsa est admiratio intime contemplationis.

Itaque unusquisque nostrum pro se rationem reddet  Deo. Et est sensus: O Iudei et gentiles, qui nos iam inuicem iudicatis, cur Dei iudicium uestro iudicio preuenitis, et eius potestatem quantum in uobis est, temere usurpatis? Hoc uobis sufficiat, quod unusquisque pro se rationem est redditurus, non solum operum et sermonum, sed etiam cogitationum.

Non ergo amplius inuicem iudicemus, subaudis cum futurum Dei iudicium minime ignoramus. Hoc dicitur de occultis, non de apertis; sed hoc iudicate magis, ne ponatis offendiculum fratri uel scandalum, id est, hoc maxime cauete, et magis decernite, ne quis uestro malo uerbo, aut peruerso exemplo scandalizetur et offendatur; uel hoc statuite, ne causa carnalium ciborum offensionem fratribus minus perfectis generetis.

 Scio et confido in Domino Iesu, quia nichil commune per ipsum creatum est. Iudei cibos ex lege sibi permissos dicebant tantummodo mundos, quibus autem gentes communiter utebantur, communes, id est in mundo appellabant, sicut et Petrus ait: Commune non manducaui , id est immundum. Inde dicit Apostolus: Scio, inquiens, et credo in Domino Iesu, siue per Dominum Iesum, qui mihi hoc manifestauit, quia per ipsum nichil est immundum creatum, sed omnia munda ab eo facta sunt, sicut scriptum est: uidit Deus cuncta que fecerat, et erant ualde bona . Nisi ei, forte Iudeo, uel alio cuilibet, qui existimat aliquod alimentum commune, id est immundum, esse, illi commune est, quia immundum  uidetur ei hoc secundum eius sensum, non secundum Deum, qui omnia fecit munda.

Si enim propter cibum, quem ille immundum putat, et tu suades ei ut comedat, contristatur frater tuus, Iudeus infirmus adhuc infidelis, iam non secundum caritatem ambulas, id est non habes caritatem: quia non diligis fratrem tuum sicut te. Noli cibo tuo illum perdere, dando occasionem offendendi et scandalizandi, pro quo Christus mortuus est. Tunc enim illum perdis, cum animum illius scandalizas: quia offendit Deum, dum contra te irascitur, qui es proximus eius.

Non ergo blasphemetur bonum nostrum. Bonum hic uel caritatem possumus intelligere, quia debemus proximum diligere; uel fidem, qua credimus omnia esse munda, et qua habemus libertatem manducandi  omnia. Non ergo blasphemetur neque reprehendatur caritas nostra, ut infirmo fratri Iudeo non exhibeatur uel non blasphemetur fides et credulitas, qua libertatem accepimus comedendi omnia. Tunc blasphematur libertas nostra, quando cogimus eos qui aliquid immundum putant, nobiscum comedere ipsi quod horrent. Nobis ista libertas bonum est, quia omnia munda sunt mundis hominibus. Et erant omnia ualde bona, bonum est Scripture concordari. Noli tamen cogere Iudeum ad manducandum hoc quod spernit, sed neque comedas illud coram eo, ne tua libertas blasphemetur ab illo.

Non est enim regnum Dei esca, et potus, sed iustitia, et pax, et gaudium in Spiritu sancto. Et est sensus:  Stultum satis est de non manducandis et de manducandis nos disputare, de his uidelicet que in regno celorum non erunt necessaria: cum potius debeamus de iustitia et pace et gaudio spiritali tractare. Iustitia erit in regno celorum, quia qui modo iustitie opera exercent, illi intrabunt in regnum celorum. Pax erit ibi et gaudium in Spiritu sancto, id est illi qui modo per Spiritum sanctum illuminati pacem sectantur, et gaudia patrie celestis toto nisu mentis querunt, gaudentes in presenti de spirituali gaudio et spe patrie celestis. Aliter: Iustitia in illo regno erit, quia nullus ibi alteri nocebit. Erit ibi pax, id est plena concordia, quam habebunt electi cum Deo et angelis: erit gaudium ineffabile de uisione omnipotentis Dei. In his  quocunque modo possumus debemus alios imitari et superare.

Qui enim in hoc seruit Christo, id est in iustitia, et pace, et gaudio spiritali in gratia Spiritus sancti, quem per has uirtutes habet habitatorem, placet Deo, et probatus est hominibus, atque laudabilis et laude dignus, quia non solum Deo placet, sed etiam hominibus.

Itaque que pacis sunt sectemur, id est que amorem fraternum conseruant, diligenter et studiose queramus, sicut supra de hospitalitate dictum est: Hospitalitatem sectantes, et que edificationis sunt, inuicem custodiamus, hoc est, deponamus omnem contentionem de re nullius utilitatis, et custodiamus  que ad edificationem nostram et fratrum pertinent, ut uerbo et exemplo, omnique conuersatione nostra edificetur in nobis templum Dei edificatione fidei custodita, ut fratres adhuc infirmi in fide per nos edificentur.

Noli propter escam destruere opus Dei. Opus Dei intelligitur homo corpore et anima a Deo factus. Istud opus tunc destruitur quando scandalizatur, quia iracundum efficitur, quod omnino Deo displicet. Opus Dei etiam intelligitur caritas, quam Deus in nobis operatur, uel per quam opus nostrum illi offertur, que tunc destruitur, cum frater a nobis scandalizatur. Omnia quidem alimenta a Deo creata, per se et in sua natura, munda sunt; sed malum est homini gentili, qui per offendiculum manducat. Qui  autem ideo manducat indifferenter omnia, ut fratrem suum Iudeum scandalizet infirmum adhuc in fide. culpam peccati et offendiculi sibi attrahit.

Bonum est, tibi, o gentilis, non manducare carnem, et non bibere uinum, neque aliquid tale, in quo frater tuus Iudeus scandalizatur, aut infirmatur, in fide. Infirmatur in fide, dum suades illi ut comedat cibos quos immundos esse deputat: uel dum contristas eum ex hoc, quod in presentia illius cibos comedis quos ille abominatur. Manducare carnem et bibere uinum, nec bonum est, nec malum, sed medium. Similiter non manducare carnem et non bibere uinum, medium est: quia multi sunt isti qui comedunt carnem et bibunt uinum cum sobrietate. Et multi sunt paganorum atque hereticorum maximeque  hypocritarum, qui non manducant carnem neque bibunt uinum; et tamen non ideo iustificantur. Tamen melius est abstinere a carnalibus et uino in presentia Iudei credentis, quam in aliquo illum scandalizare. Potest et generaliter de omnibus intelligi qui causa abstinentie uel ieiuniorum scandalizant plurimos: uel certe qui causa gulositatis; aut etiam qui simplici animo diebus priuatis carnibus uescuntur: unde plurimis offensionem generant, bonum esset non comedere, quia minus caute hoc peragunt.

Tu fidem habes? penes temetipsum habe, et coram Deo. Non de fide sancte Trinitatis hic loquitur, sed de fide qua credimus omnia esse munda, iuxta quod  supra diximus. Gentilem alloquitur: O gentilis, habes fidem penes temetipsum, id est credis in corde tuo omnia esse munda, et ad manducandum licita: habe illam coram Deo in corde, non in ostentatione uerborum et iactantia, ne alium scandalizes, dicens te habere potestatem omnia comedendi.

Beatus, est ille gentilis, qui non iudicat, neque reprehendit, semetipsum, subaudis, quia fratrem suum Iudeum non scandalizauit, in eo quod probat omnia esse munda. Beatus dicitur esse in hac parte gentilis, cuius conscientia non reprehendit illum quod fratrem suum Iudeum scandalizauerit, ut illum cogeret ad manducandum carnes quas ille detestabatur, sed neque in presentia illius comederit aliquid  quod ille abhorreret, licet ipse omnia probaret et cognosceret esse munda.

Qui autem discernit, id est qui iudicat et facit differentias inter cibos mundos et immundos, postquam ad fidem uenit, sicut Iudeus, si manducauerit, damnatus est; quia non ex fide. Hoc est quia infideliter agit, non credens omnia munda esse. Hoc dicit, si quilibet gentilis ad fidem ueniens cognouerit omnia esse munda, et postmodum fecerit differentiam inter cibum et cibum, dicens alios mundos aliosque immundos, si manducauerit postea ex illis cibis quos immundos reputauit, damnationem sibi acquirit, quia non agit fideliter dubitans in fide, et ea comedit que immunda dicebat aliis comedentibus, et quod non sint omnia munda a Deo facta.  Omne autem, subaudis quod ad manducandum pertinet, et quod non ex fide, id est quod non creditur esse mundum a Deo factum, si manducauerit, peccatum est; quia quod immundum dixit, hoc manducauit.



CAPUT Xu.

Debemus autem nos, ego uidelicet, et coapostoli mei, aliique credentes, firmiores in fide, quia credimus esse omnia munda, imbecillitates infirmorum sustinere, id est, infirmitates fidei illorum sustinere qui adhuc non credunt omnia esse munda et ad manducandum licita; et non nobis placere, suadendo scilicet illis uesci communibus, uel coram eis edere illos cibos quos ipsi abhorrent.

 Unusquisque uestrum proximo suo placeat in bonum, ad edificationem, fidei, ut uerbo et exemplo uestro, omniumque conuersatione edificentur illi in fide qui adhuc infirmi sunt.

Etenim Christus non sibi placuit, solummodo, sed Patri, de quo ipse dicit: Que placita sunt ei facio semper , et bonis hominibus, sicut scriptum est: Improperia, id est conuitia, maledictiones, blasphemie, detractiones, improperantium tibi, o Pater, ceciderunt super me: uox Christi ad Patrem de improperiis Iudeorum. Quando eius improperabant Filio dicentes : Samaritanus es, et demonium habes, et cetera; talia Deo Patri improperabant qui erat in Filio, sed ipsa improperia super Christum ceciderunt, quia usque ad mortem persecuti  sunt illum. Bene ergo dicit Apostolus: Christus sibi non placuit, quia ipse non quesiuit sua, sed Patris et nostra, sicut ipse dixit: Non ueni facere uoluntatem meam, sed eius qui misit me. Similiter nos non debemus nobis placere, neque propriam uoluntatem querere, sed Dei et fratrum.

Quecunque enim scripta sunt, ad nostram doctrinam scripta sunt, ut per patientiam et consolationem Scripturarum spem habeamus. Iungit se Apostolus omnibus credentibus, et uult ostendere omnia que in diuinis Libris scripta sunt non propter illos esse scripta, quorum gesta et facta ibi narrantur, quia illi non erant ea lecturi, quia olim mortui quiescebant, sed etiam propter nostram salutem et futurorum,  ut habeamus ubi possimus exemplum fidei bonorumque operum sumere, et ubi possimus cognoscere quibus operibus placatur Deus et quibus ad uindictam prouocatur, uidelicet quomodo appetende uirtutes et respuenda uitia, et qualiter patientes in fide et spe esse debeamus. Quid enim profuit Abrahe quod scripsit Moyses illum fuisse obedientem, et quod laudauit illum Deo placuisse? Quecunque, inquit, scripta sunt in Lege, Prophetis, et Psalmis, et reliquis scripturis, ad nostram doctrinam scripta sunt, ut nos inde doceamur qui ad fidem uenimus. Quomodo? Ut per patientiam precedentium patrum edocti, patienter aduersa huius seculi perferamus, et per consolationem Scripturarum spem habeamus, id est exspectationem futurorum bonorum teneamus.  uideamus quomodo pertineant ad nostram doctrinam ea que scripta sunt in diuinis Libris. Dum legimus populum Isrel de Aegypto egressum, per mare Rubrum transductum, Pharaone et Aegyptiis submersis, aquam eis de petra datam, manna de celo largitum, et post multa prelia que contra hostes uiriliter peregerunt, terram repromissionis ingressum, debemus inde et doceri et docere, ut per Aegyptum intelligamus hunc mundum; per mare Rubrum, baptismum, qui consecratur rubore sanguinis Christi; per Pharaonem, diabolum; per Aegyptios, originalia peccata et actualia, que in baptismate pereunt; per petram, Christum; per aquam, doctrinam illius de qua ipse dicit: Si quis silit, ueniat et bibat , siue mysterium redemptionis atque ablutionis  nostre; per manna uero, corpus illius quod quotidie sumitur a fidelibus in Ecclesia; per prelia que illi sustinuerunt, certamina et bella que habemus aduersus demones: post quorum debellationem, si recte in fide permanserimus, merebimur peruenire ad patriam celestem: que significatur per terram repromissionis, de qua Psalmista ait: Credo uidere bona Domini in terra uiuentium . Hanc terram, id est soliditatem eterne patrie, nonnisi ueri Isrelite accipiunt. Iterum dum legimus fidem et obedientiam beati Abrahe et patientiam, quomodo aduersa huius seculi pertulit, quando per multorum annorum curricula peregrinatus est in terra aliena, et quomodo obediuit uerbis Dei, quando uoluit filium unigenitum immolare, non dubitans de promissione,  quia dixit ei Deus: In Isaac uocabitur tibi semen , debemus fidem illius imitari. qui filii eius dicimur, per fidem et patientiam et obedientiam, non deficientes in tribulationibus. Similiter dum legimus beatum Iob grauiter esse percussum et flagellatum, in tantum ut filiis et filiabus omnique substantia priuatus, in sterquilinio sederet testa saniem radens, qui quondam erat utpote potentissimus regum, et quomodo omnia aduersa patientissime sustinuerit, pro qua iterum meruit sanitatem recipere, et omnia duplicata que amiserat, et insuper futura premia, debemus ex hoc magnam consolationem recipere: et si forte aliquando talia euenerint nobis, debemus ista ad memoriam reducere: et patientie  eius imitatores existere, dicentes cum illo: Sicut Domino placuit, ita factum est; sit nomen Domini benedictum . Talia et his similia sedulo animo reuoluentes, debemus spem firmam tenere, exspectantes gaudia futurorum bonorum.

Deus autem patientie et solatii det uobis idipsum sapere in alterutrum secundum Iesum Christum. More patriarcharum dat modo benedictionem Apostolus Romanis. uerbi gratia: Sicut Isaac benedixit filiis suis Esau et Iacob, et postmodum Iacob duodecim patriarchas; et Moyses duodecim tribus filiorum Isrel. Sicut autem dicitur Deus iustitie, eo quod ipse iustitiam tribuat omnibus qui merentur iustificari, et in illorum cordibus habitet: sic dicitur Deus patientie, quia ipse tribuit patientiam, et in  illorum cordibus habitat, qui inter aduersa patientiam seruant. Similiter dicitur et Deus solatii, quia ipse solatium prestat in se confidentibus, atque in illorum cordibus habitare dignatur qui aliis consolationem impendere student: uel qui in aliorum patientia consolationem accipiunt, in aduersitatibus constituti. Deus autem, inquit, patientie et solatii, det uobis idipsum sapere in alterutrum, ut unum sentiatis de fide, spe, et caritate: et quod unus credit, hoc speret alium credere, et quod in se est boni, hoc in alio, uel idipsum det uobis sapere; ut sicut sibi unusquisque, sic proximo uelit, id est quod sibi uult euenire, hoc optet proximo suo; et sicut diligit illum, ita credat se diligi ab illo. Et bene addidit, secundum Iesum Christum, id est secundum  quod uoluntas est Iesu Christi, quia multi sentiunt unum et uidentur se diligere, sed non secundum Iesum Christum. uerbi gratia: sicut sunt heretici, qui non sentiunt in se erroris, quod et in aliis hereticis: et sicut sunt illi, qui non causa amoris Dei diligunt alios, sed propter beneficia temporalia que ab illis captant, uel quia in malitia concordant cum eis.

Ut unanimes, id est uno intellectu, atque uno consensu, uel una fide, et uno ore, id est una confessione, honorificetis Deum et Patrem Domini nostri Iesu Christi. Deus omnipotens Pater, Pater est Domini nostri Iesu Christi, tam secundum diuinitatem in qua genuit illum ceternum sibi et consubstantialem ante omnia secula, quam secundum humanitatem  qua creauit illum in fine temporum in utero uirginali. Deus uero est solummodo hominis assumpti a uerbo, hoc est secundum humanitatem; unde ipse dixit Marie post resurrectionis gloriam: uade ad fratres meos, et dic eis: Ascendo ad Patrem meum et Patrem uestrum, Deum meum et Deum uestrum . Quem tunc glorificamus siue laudamus, quando eius fidem sincerissimam tenentes in corde omnique intellectu, confitemur eum ore uerum Deum esse, et fidem quam habemus bonis operibus exornamus, iuxta quod ipsa ueritas admonet, dicens: uideant opera uestra bona, et glorificent Patrem uestrum, qui in celis est .

Propter quod, subaudis decus honoris, suscipite  inuicem, sicut et Christus suscepit uos in honorem Dei. Ad ea que paulo superius dixit Apostolus, de infirmis adhuc fratribus in fide loquens, et differentia ciborum quos precepit suscipi in affectum caritatis cum tranquillitate, inquiens: Infirmum autem in fide assumite, pertinent ista presentia, et est sensus: Propter hoc talia dico ut suscipiatis in caritatis affectum fratres adhuc infirmos in fide, neque scandalizetis eos suadentes eis ut comedant cibos quos ipsi detestantur quasi immundos, et ita suscipite illos cum caritate, sicut et Christus suscepit uos ad fidem suam in honorem Dei Patris, ut Deus Pater laudetur per uos. Si ergo Christus dignatus est recipere ad fidem suam Iudeos blasphematores, et uos gentiles idololatras, omnique  immunditia repletos, atque a cognitione Dei alienos, multo magis nos debemus non despicere fratrem nostrum infirmum in fide, neque in aliquo contristare aut scandalizare, sed potius in affectum caritatis debemus eum colligere. Ideo ergo dicit nos susceptos in honorem Dei Patris, ut Deus Pater per nos et per bona nostra opera glorificetur et laudetur cum Filio suo, qui dixit in Euangelio discipulis et omnibus in se credituris: Sic luceat lux uestra coram hominibus, ut uideant opera uestra bona, et glorificent Patrem uestrum, qui in celis est .

Dico enim Iesum Christum ministrum fuisse circumcisionis propter ueritatem Dei, ad confirmandas promissiones patrum. Circumcisio in hoc loco duplici intelligentia accipi potest, uidelicet tam carnalis  quam spiritalis, quoniam utriusque minister exstitit Dominus in se suscipiendo, et aliis ministrando. Circumcisionis enim carnalis minister exstitit, quia antequam ueniret in mundum per Incarnationis mysterium, ipse qui est uerbum Patris, ministrauit illam dando et precipiendo ut obseruaretur, quia ipse qui loquebatur per angelum ad sanctos patres, sicut in libris propheticis sepissime manifestatur, ubi dicitur: Os, siue uerbum Domini locutum est, ueniens in carne etiam minister exstitit circumcisionis, quia illam in semetipso suscepit, non ut illam preciperet seruari et custodiri post suum aduentum, sed ut ostenderet legem sanctam esse, iustam, et bonam. Nam mittens apostolos Dominus ad predicandum non dixit: Ite, predicate circumcisionem  seruandam omnibus gentibus, sed: Ite, predicate Euangelium omni creature , et baptizate in nomine Patris, et Filii, et Spiritus sancti. Hoc quidem de circumcisione carnali dictum est, sed melius, id est altiori sensu de circumcisione spiritali intelligendum, id est de gratia baptismatis. Circumcisio spiritalis que est? Exspoliatio utique uitiorum que fit per baptismum, cuius minister exstitit ipse Dominus in se suscipiendo et aliis dando. Suscepit enim baptismum quando baptizatus est a Ioanne Baptista; ministrauit autem postmodum, quia baptizauit apostolos, aliosque ad se per fidem accedentes, iuxta quod Euangelium narrat, dicens: Quia iehsu baptizabat et discipuli eius. Mittens quoque Apostolos  ad predicationis officium per quadrifidum orbem, indixit eis, dicens: Ite, docete omnes gentes, baptizantes eos in nomine sancte Trinitatis . Ecce quomodo fuit Dominus iehsu minister circumcisionis spiritalis. Possumus etiam et hoc ueraciter dicere, quia quotidie administrat ipse eamdem circumcisionem dimittendo peccata in baptismate. Ministerium etenim tingendi corpora tradidit suis fidelibus, potestatem dimittendi peccata sibi proprie reseruauit, sicut Ioannes precursor eius de eo dicit turbis: Ipse uos baptizabit in Spiritu sancto et igni . Et iterum: Ego, inquit Ioannes, nesciebam eum quod sibi esset seruaturus potestatem baptizandi, nullique traditurus, sed qui misit me baptizare, ille mihi dixit: Super quem uideris Spiritum  descendentem et manentem super eum, hic est qui baptizat . Apostolo dicente Christum Iesum ministrum fuisse circumcisionis spiritalis poterat aliquis ei obiicere: Cuius rei gratia exstitit ipse minister circumcisionis? Ad hec Apostolus: Propter ueritatem, inquit, Dei Patris, ad confirmandas promissiones patrum, id est ut confirmaret Deus Pater promissiones suas, quas locutus est ad sanctos patres de salute gentium, dicens Abrahe: In semine tuo benedicentur omnes gentes , siue ut uerax appareret complendo promissiones quas patres promiserant de salute gentium, et que predixerant de eadem circumcisione spiritali. Nisi enim per gratiam baptismatis mundarentur gentiles et per fidem Domini Saluatoris, nequaquam in filiationem  Abrahe transirent, nequaquam etiam esset completum quod dicit Moyses : In nouissimis diebus circumcidet Dominus cor tuum, et non carnem tuam, id est mundabit illud ab infidelitate omnibusque peccatis per baptismum; illud quoque Ezechielis prophete, dicentis: Effundam super uos aquam mundam , aquam uidelicet baptismatis.

Gentes autem super misericordiam, id est de misericordia, honorare Deum, subaudis debent, quia gratis, sine ullis meritis precedentibus, uocati sunt ad fidem, gratisque acceperunt remissionem omnium peccatorum per spiritalem circumcisionem; per gratiam uidelicet baptismatis, non per circumcisionem  carnalem: Cui enim plus dimittitur, plus debet diligere . Sicut scriptum est: Propterea confitebor tibi in gentibus, Domine, et nomini tuo cantabo. Psalmista loquitur ex persona Filii Dei, Deo Patri gratias referentis, propter obedientiam gentium ad fidem uenientium. Quomodo ergo laudat et glorificat Filius Deum Patrem, qui equalis est ei in omnibus? In gentibus utique credentibus laudat illum. Quandocunque enim gentes laudant et glorificant Deum Patrem, Filius Dei laudat illum per ora et opera gentium, cuius sanguine redempte sunt. Ideoque dicit: Propterea, quia populos multos et gentes mihi subiugasti per fidem, confitebor tibi, Domine pater, et glorificabo te per ipsas gentes, et  nomini tuo cantabo, id est nomen Deitatis tue laudabo.

Et iterum dicit Scriptura in Deuteronomio: Letamini, gentes, cum plebe eius. Moyses legislator extendens oculum prophetie ad tempus uocationis gentium, alloquitur eas hortando ut laudent Deum Patrem cum plebe Isrelitica: que olim plebs eius sola ex omnibus gentibus uocabatur: O gentes credentes in Filium Dei, per cuius passionem estis redempte, et per cuius baptismum mundate et expiate estis ab omnibus peccatis, sociantes uos in affectu caritatis credentibus ex Isrel, letamini letitia spiritali.

Et iterum: Laudate, omnes gentes, Dominum: et magnificate eum, omnes populi. Chorus apostolorum  alloquitur multitudinem gentium ad fidem Christi et baptismi gratiam concurrentem; et precipit ut laudes gratiarum referant Domino corde, ore, et opere: cuius gratia sunt redempte; cuius misericordia ab omnibus reatibus sunt expiate. In hoc uero quod subdit: Magnificate eum, omnes populi, Iudeos hortatur ut gaudeant de salute gentium, inquiens: Et uos, omnes populi, id est omnes Iudei, magnificate Deum, id est magnum predicate propter salutem fratrum uestrorum gentilium et propter ineffabilia magnalia que uobis contulit a diebus antiquis: referentes gentibus quanta et qualia uobis libentissime prestitit.

Et rursus Isaias ait : Erit radix Iesse; et qui exsurget regere gentes: in eum gentes sperabunt.  Iesse ipse est Isai, pater Dauid regis, de cuius prosapia ortus est Christus secundum carnem per Mariam uirginem. Hoc quod dicit: Erit radix Iesse, dupliciter intelligi potest hoc modo: Iesse ipse est radix, Dauid uero filius eius ipse est arbor. Maria uirgo, ipsa est ramus eiusdem arboris: flos uero rami istius, Christus, qui dicit ad Ecclesiam in Canticis canticorum: Ego flos campi . Radix ergo huius flosculi, id est Christi, Iesse fuit, quia sicut flos ex radice arboris processionem habet, ita et Christus secundum carnem ex Iesse originem traxit. Altiori autem intellectu, radix Iesse Christus est, uerbum scilicet Dei Patris, quod inter cetera que creauit, Iesse quoque creator exstitit: Omnia enim per ipsum facta sunt, et sine ipso factum est  nichil . Qui ergo secundum carnem ex Iesse originem duxit, ipse quoque secundum diuinitatem radix et creator Iesse exstitit. Iesse interpretatur Est mihi. Est, uerbum substantiuum est. Quod uero dicitur: Erit radix, similiter erit, ab eodem uerbo substantiuo uenit, et ponitur pro futuro tempore. Quicunque ergo in eum credit, qui dixit ad Moysen: Qui est, misit me ad uos , ille ueraciter potest dicere: Est mihi, id est credo in eum qui semper est, et ipse est mihi Deus et erit. Sed queri potest, quare dixerit Propheta: Erit radix Iesse, et non potius: erit radix Booz uel Obed, cum et ipsi iusti exstiterint, et patres Isai? Ad quod dicendum est, ideo dixisse Prophetam: Erit radix Iesse, et non  radix Booz uel Obed, ut ostenderet Dominum Christum Iesum de progenie regali etiam secundum carnem descendere, qui ante secula genitus est a Deo Patre, Rege regum, et Domino dominantium. Notandumque quia quod dixit: Erit radix Iesse, sub uerbo futuri temporis loquens, ad natiuitatem Christi humanam respexit, que adhuc futura erat quando ista predixit. Dicatur itaque hoc modo: Erit Iesse radix Christi secundum humanitatem, et ipse Christus qui exsurget nascendo per uirginem, uel a mortuis resurgendo regere gentes, in eo gentes sperabunt. Christus igitur regit et gubernat gentes, in se credentes, et ipse defendit illas ab insidiis et infestationibus demonum, omniumque aduersariorum, quoniam ipsi in eo sperant.

 Deus autem spei repleat uos omni gaudio et pace in credendo. Ex hoc quod Isaias propheta dixit de Christo: In eo gentes sperabunt, sumpsit Apostolus occasionem ut diceret illis hanc benedictionem: Deus autem spei, qui tribuit spem futurorum bonorum in se credentibus, repleat uos omni gaudio spiritali et pace, id est concordia, amore fraterno in se credendo; credentes in eum qui uos per sanguinem suum pacificauit Deo Patri, sitis et ipsi inuicem concordes et pacifici, qui hactenus fuistis inuicem dissidentes: ut abundetis in spe et uirtute Spiritus sancti, id est ut per uirtutem Spiritus sancti, plenam habeatis spem eterne remunerationis, eiusque dono atque auxilio subleuati, uirtutem totius bonitatis adipisci mereamini

 Certus sum autem, fratres, mei, et ego ipse de uobis, quoniam pleni estis dilectione Dei et proximi, repleti omni scientia, ita ut possitis alterutrum monere, id est inuicem uos castigare et corripere. Perfectos in fide blande alloquitur.

Audacius autem scripsi uobis, fratres, ex parte. Audacius, licet sit comparatiuus gradus, in hoc tamen loco pro positiuo ponitur, quod est audacter, id est cum audacia et securitate. Ideoque addidit, ex parte, quia multa sciebat ipse in corde, que non proferebat ore, et que illi non poterant capere, ex quibus partem scribebat eis; uel etiam idcirco dixit, ex parte, quia iam legerant ipsi epistolas eius, quas aliis ecclesiis destinauerat; et que ibi non legerant ex parte, in hac inferre studuit. Unde et subditur:  Tanquam in memoriam uobis reducens, subaudis iam legisse mea dicta in quibusdam epistolis meis: quod tale est, acsi aliis uerbis diceret: Dum reduxi ad memoriam legisse uos iam mea dicta, pauciora uobis scripsi, et hoc propter gratiam que data est mihi a Deo, ut sim minister Iesu Christi gentibus. Gratiam hic appellat sapientiam, quam pre omnibus apostolis accipere meruit, ut beatus Augustinus dicit. Potest et de ministerio apostolatus intelligi, quod ei gratis a Deo collatum est. Scripsi uobis, inquit, pauca ex pluribus, que in corde meo firma habentur propter gratiam sapientie, que mihi a Domino ad hoc data est, ut illam pro capacitate auditorum expenderem; siue etiam ut ministerium apostolatus  me complerem in gentibus. Sanctificans Euangelium Dei, id est sanctum esse demonstrans, predicando illud sine errore et mendacio, sancteque uiuendo, et miraculis uirtutum testificando, gloriam propriam non querendo, neque pro lucris temporalibus hec et omnia, sed pro remuneratione eterne uite agendo. Ille sanctificat Euangelium, siue sanctum demonstrat, qui absque errore et mendacio illud predicat, et quod predicat ore, confirmat miraculis: exornat sancta conuersatione, et qui non querit suam laudem, sed Dei; ut fiat oblatio gentium accepta, id est, ut gentes offerantur Deo per me in gratiarum actione, et sit ipsa oblatio amabilis ei, et sanctificata per baptismum, per passionem Christi, et per fidem, in Spiritu sancto, id est per gratiam Spiritus  sancti. Pontificum est doctrine, predicationis operam dare, et illorum est sacrificium offerre Deo. Nam sicut in ueteri Testamento pontifex siue sacerdos hostiam et oblationem quam offerebat Deo, studiose prouidebat ut absque macula esset, ita et qui Euangelium annuntiant prouidere debent ut, neque in predicatione, neque in doctrina, seu magisterio, aliqua culpa nascatur, ut sicut ille hostie Deo erant accepte, ita sint et auditores illorum in sacrificium Dei transeuntes, imitantes ipsi predicatores egregium doctorem et magistrum gentium, qui illos quos Deo sua predicatione et ministerio in fide obtulerat, optabat ut sine macula grauioris peccati permanentes accepti essent Deo.

Habeo igitur gloriam, preparatam, in Christo Iesu  ad Deum; acsi diceret: Per uirtutes que sunt in Christo Iesu quas ego amplector, habeo gloriam preparatam mihi, et honorem maximum apud Deum Patrem.

Non enim audeo aliquid loqui eorum, uerborum, que per me non efficit Christus, uerbo et factis, id est, non audeo alia loqui et predicare, nisi que Christus inspirat mihi in corde. Quidquid enim operabatur, quidquid loquebatur, totum Christus per eum efficiebat sicut ipse alias dicit: An experimentum queritis eius qui in me loquitur Christus ? In obedientiam gentium uerbo et factis: hoc est idcirco insto ego uerbo predicationis, et factis miraculorum, ut gentes obediant Euangelio.

 In uirtute signorum et prodigiorum, in uirtute Spiritus sancti. Signa appellantur multis in locis, in quibus cum sit aliquid mirabile, indicatur quoque per ea aliquid futurum, sicut in sanatione filii reguli ostensum est, Domino dicente: Nisi signa et prodigia uideritis, non creditis . Per hoc enim quod uiso miraculo sanitatis in filio illius, perpauci crediderunt, pater uidelicet illius cum suis, significabatur quod paucitas Iudeorum creditura esset in Deum. Ecce signum quod utrumque in se continet, quiddam scilicet miraculi, et quiddam futuri. At uero prodigia dicuntur quasi porodigia, uel perrodicentia, eo quod aliquid in futurum tantummodo ostendant, quasi digito ostendo. Signa autem et  prodigia pro uno accipiuntur hoc loco, miracula uidelicet, que per uirtutem Spiritus sancti operabantur. Ita ut ab Ierusalem per circuitum usque ad Illyricum, que est prouincia in initio Europe, repleuerim Euangelium Christi, subaudis omnes gentes et prouincias. Illyricum prouincia est, ut diximus. Est autem finis Asie, et principium Europe.

Sic autem predicaui Euangelium hoc. Quo modo? Non ubi nominatus est Christus, a predicatoribus, siue ubi in eum iam crederent, ne super alienum fundamentum edificarem. Non predicaui, inquit, ubi iam Christus esset predicatus et crederetur, sed ubi penitus ignorabatur, ne super aliorum predicationem et fidem ponerem meam. Apostolus ergo ipse iacebat fundamenta fidei, et ipse erigebat parietes.  Illis utique predicabat, de quibus olim predictum erat, quoniam, Quibus non est annuntiatum, a prophetis, de eo, id est de Christo, uidebunt, illum per fidem, et qui non audierunt, predicantem eum, de eo intelligent, per predicationem apostolorum.

Propter quod, subaudis opus predicationis, et impediebar plurimum ab edificatione uerbi, uenire ad uos, o Romani, et prohibitus sum usque adhuc. Non impediebatur a Satana, sed ab utilitate predicationis, ut primum Ecclesias fundaret Asie, postmodum ad exteras pergeret nationes.

Nunc uero ulterius locum non habens, uacuum ad predicandum, in his regionibus, cupiditatem autem habens ueniendi ad uos ex multis iam precedentibus annis, cum in Hispaniam proficisci cepero, spero quod  preteriens uideam uos, et a uobis deducar illuc, si uobis primum ex parte fruitus fuero. uidetur hoc in Achaia positus dicere, apud Corinthum ciuitatem eiusdem prouincie, que utique Achaia uicina et coherens est Macedonie, in quibus locis degens, eum singula queque peragrasset, Euangelium predicans in his duntaxat finibus, in quibus Christus nondum fuerat predicatus, in agnitione Dei in uniuersa replesset; designat iam adesse tempus quo desiderium suum debeat adimplere, uidendo uidelicet eos qui Rome morabantur. Bene autem his quos nondum secundum carnem uiderat, et ad quos nondum in corpore aduenerat, presentiam sui et retardationem pollicetur. Desiderabilius enim suscipimus bona, que cito meruimus auferenda, securius  uero negligimus, quod nos diutius possidere credimus. Frui, est cum delectatione et gaudio aliquid possidere, uel amplecti et uidere.

Nunc igitur, subaudis antequam ad uos ueniam, proficiscar in Ierusalem ministrare sanctis. Sanctos appellat illos, qui pro Christi amore omnia sua reliquerant, aut uendiderant, et pretium illorum ad pedes apostolorum attulerant , uel illos qui depredati fuerant a Iudeis non credentibus, quos laudat inquiens in Epistola ad Hebreos: Et rapinam bonorum uestrorum cum gaudio suscepistis . De istis etiam dicit Isaias: Et qui secessit a malo, eorum prede patuit . Isti omnes qui propria reliquerant, uel exspoliati fuerant, qui scientiam  predicandi non habebant, ut ad predicandas gentes possent ire, erant in Ierusalem uacantes iugiter orationibus ac ieiuniis, quibus apostoli de singulis prouinciis et locis in quibus predicabant, quidquid pecuniarum, auri, argenti, uestimentorum accipiebant, eis mittere satagebant, maxime tamen Paulus, qui plurimis gentibus predicabat. Unde dicunt doctores, quia aliquando amplius quam tres aut quinque modios argenti eis mittebat.

Probauerunt enim Macedonia et Achaia, id est, sanctum et bonum uisum est illis, collationem aliquam facere, munerum, in pauperes sanctorum, qui sunt in Ierusalem. Macedonia et Achaias que et Acheia uocatur, a qua et populi eius Achei dicuntur, prouincie sunt nobilissime Grecorum sibi adiacentes:  quas Apostolus ecclesiis repleuit.

Placuit enim eis: et debitores sunt eorum. Quid acceperunt Macedones et Achaici siue Achei a sanctis qui erant Ierusalem, ut eorum debitores essent? Tribus modis erant debitores eorum: uel quia eos in fide precesserant qui ab apostolis et predicatoribus erudiebantur, uel quia ipsorum exemplo et doctrina proficiebant; uel quia etiam unius fidei erant, et unum Patrem Deum habentes, fratres erant in fide. Omnes enim Christiani, qui fratres sunt in fide, debitores sibi sunt, ut alter alterius onera portent. Potest et quarto modo intelligi, in hoc eos existere debitores eorum, quia illi die ac nocte pro salute illorum orationibus insistebant, ut fides Christi in eis roboraretur.

 Nam si eorum spiritualium bonorum participes facti sunt gentiles, debent et in carnalibus ministrare eis. Iisdem modis erant participes eorum, quibus et debitores, et est sensus: Iam quia in spiritalibus rebus illi prestant istis supplementum, et quod in se non habent, habent in illis, iustum est ut in temporalibus beneficiis eis subueniant.

Hoc igitur opus ministrationis cum consummauero, id est cum perfecero et assignauero eis fructum hunc, collationem uidelicet munerum, quam eis mittunt per me fideles, proficiscar per uos in Hispaniam. Congrue autem dicit proficisci per Romam in Hispaniam, quia euntibus de Achaia in Hispaniam, in medio itinere Roma habetur.

 Scio autem quoniam ueniens ad uos, in abundantia benedictionis Euangelii Christi ueniam. Spiritu prophetico afflatus, talia cum securitate dicebat. Quod autem dicit, in abundantia benedictionis Euangelii Christi ueniam, tale est, quale et illud quod in exordio huius Epistole dixit: Desidero, inquiens, uenire ad uos, ut aliquid gratie spiritalis impartiar uobis, ad confirmandos uos . In abundantia benedictionis Euangelii ueniam, id est plenitudine uirtutum, ut mea predicatione quod minus habetis, in fide, percipiatis ex uirtute miraculorum, que apud uos operabor, roboremini in eadem fide, ut maiorem gratiam Christi in meo aduentu percipere mereamini. Sic etenim fecit, quia ueniens quod illis deerat  in fide, in caritate, et in ceteris rebus spiritalibus, suo aduentu suppleuit.

Obsecro ergo uos, fratres Romani, per Dominum Iesum, et per caritatem Spiritus sancti, per dilectionem quam debetis habere erga Deum et proximum, que per Spiritum sanctum datur, fidelibus, ut adiuuetis me in orationibus uestris ad Deum, id est apud Deum, ut liberer ab infidelibus, qui sunt in Iudea, et obsequii mei, id est ministerii uel obedientie mee, oblatio accepta fiat in Ierusalem sanctis, ut ueniam ad uos in gaudio per uoluntatem Dei, et refrigerer uobiscum. Ille querit refrigerari, qui calore solis uritur, uel qui pugnando et luctando calefit atque lassatur. Et beatus Apostolus fortiter pugnabat contra philosophos, contra Iudeos, contra hereticos, ideoque  desiderabat ad tempus tam corpore quam spiritu requiescere. Unde ipse dicit quodam loco: Si ad bestias pugnaui Ephesi . Bestias appellat philosophos et hereticos. Ideo autem exorabat, ut Romani suis orationibus ei subuenirent quia timebat comprehendi, dum ueniret Hierosolymam, ab infidelibus Iudeis, et retrudi in carcerem, uel occidi, et non posset neque sanctis deferre munera et oblationem suam, neque postmodum uenire Romam, sicut in desiderio habebat. Hinc decutitur pontificum superbia et prelatorum atque principum et potentium huius seculi, qui dedignantur exorare subiectos suos, quatenus pro eis preces orationesque fundant. Si enim ille qui et apostolus et pontifex erat omnium gentium, omnique gratia Spiritu sancti  repletus, non est dedignatus auxilium subiectorum expetere in orationibus, quanto magis isti qui pleni sunt rapacitate, superbia, omnique nefario actu non debent dedignari? Itaque imitandus est omnibus uiribus.

Deus autem pacis sit cum omnibus uobis. Amen. Deus pacis intelligitur sancta Trinitas, cuius misericordia reconciliatum est genus humanum, et cuius dono, pax et concordia datur cunctis fidelibus. Et satis pulchre in pace finiuit, duobus populis in concordiam reuocatis, ostendens quia non nisi in pacificis Deus pacis  possit habitare.



CAPUT XuI.

 Commendo autem uobis Pheben sororem nostram, non carne, sed communem in fide, que est in ministerio Ecclesie, que est in Cenchris, ut eam suscipiatis in Domino digne sanctis, hoc est, sicut conuenit sanctis, siue, ut quidam codices habent, digne satis, id est abunde et humane; et assistatis ei, id est auxiliamini, et subsidium prebete, in quocunque negotio, siue causa, indiguerit uestri, auxilii. Cenchre portus est Corinthi, ubi erat Ecclesia fidelium, cui ministrabat Phebe nobilissima matrona uictum et uestimentum, utpote fidelissima in fide Christi. Ergo tunc temporis, quando Apostolus istam scribebat Epistolam, Romani omnibus gentibus imperabant, et si quis nobilium precipuam habebat causam ex aliquo  negotio, siue ex oppressione aliorum, siue ex prediorum uel mancipiorum ratione, Romam concurrebat, ubi erat imperator, et iudices causarum. Potuit ergo fieri ut Phebe matrona ob huiusmodi causam tunc deueniret Romam; quapropter precepit Paulus credentibus, ut ei in omni negotio auxilium ferrent, siue in uestibus, siue in uictu, uel aliquo subsidio temporali. Redditque causam quare talia precipiat. Etenim ipsa quoque astitit, id est ministrauit atque auxilium prebuit multis, et mihi ipsi.

Salutate Priscam et Aquilam adiutores meos in Christo Iesu, in predicatione uidelicet et aliis operibus, qui pro anima mea, id est pro uita mea ut illam seruarent, suas ceruices supposuerunt, periculose  opponentes. Prisca ipsa est que et Priscilla appellatur in Actibus apostolorum, et erat Iudea genere, uxor Aquile Iudei, qui quodam tempore, dum Iudei uellent Apostolum interficere apud Corinthum, isti se in medio opposuerunt et liberauerunt eum. Unde et subdit: quibus non solus ego Paulus gratias ago, pro hoc facto, sed et cuncte Ecclesie gentium, quibus ergo presum, quia per meam predicationem ad fidem uenerunt. Iste est ergo Aquila et Priscilla uxor eius apud quos manebat Paulus Corinthi positus, quia eiusdem artis labori insistebant, cui et Paulus structure uidelicet tabernaculorum, que et scenofactoria ars appellatur. Sutores etenim erant, et suebant ex pellibus siue linteaminibus tabernacula et papiliones, in quibus maxime  Saraceni habitant, uendebantque ea que operabantur, indeque uiuebant. De his ergo ita legitur in Actibus apostolorum: Post hec autem descendens Paulus ab Athenis, uenit Corinthum , et inuento ibi quodam Iudeo, nomine Aquila, Pontico genere, qui nuper uenerat ab Italia, et Priscilla uxore eius, eo quod precepisset Claudius imperator discedere omnes Iudeos ab urbe Roma, eo quod seditiosi essent, adhesit eis, et quia eiusdem artis erant, manebant in unum, et operabantur simul. Erant enim artifices tabernaculorum, ut diximus, id est sutores componentes tabernacula ex pellibus seu cortinis linteis. Sed questio hic oritur. Cum in Actibus apostolorum dicatur sicut Paulo superius ostensum est, quod apud Corinthum simul hospitabantur  Paulus, Aquila et Prisca, quare in hac Epistola a Corintho eis uerba salutatoria scribebat, quasi Rome degentibus? Que ita soluitur, quod pulsis Iudeis ex urbe per preceptum Claudii, Corinthum isti duo uenerint, rursusque reddita libertate redeundi in morte Cesaris, reuersi sunt Romam, ubi eos Apostolus nunc salutat. Horum etiam domesticos et uernaculos salutat, quos et Ecclesiam appellat, dicens: Et domesticam eorum ecclesiam, subaudis saluto.

Salutate Ephenetum dilectum mihi, qui est primitiuus Ecclesie Asie. Hic Ephenetus uidetur primus credidisse ex Asia, unde et primitiuum Asie illum uocat siue quia primus omnium credidit, seu etiam quia  magne dignitatis atque nobilitatis erat. Idcirco autem mentionem istius fecit, ut ostenderet nobiles etiam ad fidem uenire, ac per hoc inuitaret primos Romanorum ad fidem.

Salutate Mariam, que multum laborauit in Domino, officium scilicet predicationis feminis sui sexus impendendo per domos. Nam in ecclesia non docebant mulieres, sed uiri: quia ipse Apostolus prohibuerat hoc, dicens: Mulieres in ecclesiis taceant .

Salutate Andronicum et Iuniam, cognatos et concaptiuos meos, qui sunt nobiles in apostolis, qui et ante me fuerunt in Christo. Potest fieri ut secundum carnem isti cognati fuerint Apostoli, Iudeique similiter existentes, et sunt exsules effecti proprie sedis  ob gratiam fidei, sicut et Paulus quando appellauit Cesarem. Crediderunt autem ante illum in Christum, et nobiles habiti sunt in apostolis, id est apud apostolos duodecim, de quibus et illud intelligere possumus, quod fortassis ex illis septuaginta duobus apostolis fuerint et ipsi nobiles.

Salutate eos qui sunt ex Aristoboli domo. Iste Aristobolus congregator intelligitur fuisse fratrum in Christo credentium, cuius factum sic probat, ut eius discipulos sua salutatione dignos ducat.

Salutate Appellem probum in Christo. Licet quidam faciant ex hoc duo nomina propria, dicentes ita: Salutate Apellem et Probum; non est illud, sed unum nomen est proprium cum adiectiuo. Salutate, inquit, Appellem probum, id est probatum in fide,  et laude dignum: probum etenim dicimus probatum et laudabilem.

Salutate eos qui sunt ex Narcissi domo. Iste Narcissus, ut in aliis codicibus inuenitur, presbyter erat tunc temporis

Salutate Rufum electum in Domino, id est promotum ad sacerdotium, et matrem eius atque meam, per adoptionem amoris. Hec mulier magna religione pollebat: que apud Apostolum hoc donum promeruerat, ut mater apud illum uocaretur. Non enim putandum est, in istis salutationibus inaniter fieri per singulos quosque laudis et salutationis differentiam. Qui enim scit quia Christus loquitur in Paulo, certus est quod pro uite merito, alius quidem probus dicitur ab eo, alius carissimus, alius laborans in  Domino, alius electus, ut hic Rufus  electus in Domino salutatur, et mater illius mater Apostoli dicitur, causa summe dilectionis.

Salutate inuicem in osculo sancto, id est in osculo non ficto, uel subdolo, quali osculo tradidit Iudas Saluatorem; uel quali osculantur incesti alios causa immunditie, quod osculum non castum uocatur, sed columbinum, et est sensus: Iam quia ego non sum presens, ut uos possim omnes osculari, osculamini uos inuicem, mei amoris causa, cum acceperitis hanc epistolam. Ex hoc loco aliisque similibus, mos traditus est Ecclesie, ut conuenientes fideles in ecclesia ad audiendum uerbum diuinum  missarumque celebrationem, post orationes osculo dilectionis suscipiant se inuicem.

Rogo autem, uos, fratres, ut obseruetis eos qui dissensiones faciunt, id est, declinate ab illis qui discordias et rixas mouent inter uos. Contra pseudoapostolos et Iudeos non recte credentes loquitur ista.

Huiuscemodi enim: subaudis homines, qui dissensiones generant inter uos discurrendo de domo in domum, adulantes et laudantes quosdam, aliis uero detrahentes, et concitantes unum aduersus alterum per detractiones, non seruiunt Christo, sed suo uentri: quia ideo adulantur aliis, et detrahentes aliis sunt, ut possint suum uentrem implere: et per dulces sermones et benedictiones seducunt corda innocentium.  Ad hoc, inquit, predicant, et dulces sermones adulationis et benedictionis proferunt, ut corda simplicium fratrum seducere possint, et innocentiam eorum auferre ualeant.

uestra enim obedientia, qua obedistis Euangelio uenientes ad fidem, in omnem locum uestre potestatis diuulgata est; hoc est quod in principio huius Epistole dixit: Gratias ago Deo meo, quia fides uestra annuntiatur in uniuerso mundo . Gaudeo igitur in uobis, o Romani, quia credidistis sicut et ego. Sed uolo uos sapientes esse in bono, ut quidquid sapitis et intelligitis, totum opere studeatis implere; simplices autem in malo, ut uitia et omnia que mala sunt uitetis et contemnetis. Simile est hoc illi dicto, quod ad Corinthios scribit, dicens:  Malitia paruuli estote; sensu autem, perfecti estote ; ac si diceret aliis uerbis: Bonum sapite faciendo, malum ignorate uitando, et ita in uobis implebitur quod subditur:

Deus autem pacis, quia pacem amat et pacem tribuit suis, conterat Satanam sub pedibus uestris uelociter. Satanas in lingua nostra interpretatur aduersarius, et potest in hoc loco significare diabolum et Neronem, qui Christianis aduersabantur. Possumus etiam et omnia aduersa per hoc nomen intelligere que anime tendenti ad Deum resistunt et aduersantur, que exorat Apostolus conteri et subiici potestati illorum. Deus pacis, cui pax placet, conterat hoc quod contrarium est paci, et dissensiones operatur. Quod autem dicit, sub pedibus, uel  simpliciter accipiendum est sub potestate, uel etiam in breui tempore et uelociter.

Salutat uos Timotheus adiutor meus in predicatione, et Lucius, et Iason, et Sosipater, cognati mei. Timotheum adiutorem suum dicit, omnesque simul cognatos appellat. Et quidem de Timotheo plenissime fertur in Actibus apostolorum  quod fuerit ex Derben, filius mulieris uidue fidelis, patre gentili. Ipse quoque Apostolus dicit, quod propterea rogauerit eum manere Ephesi, ut denuntiaret quibusdam ne aliter docerent, neque attenderent fabulis et genealogiis infinitis. Lucium autem quidam ipsum perhibent Lucam esse qui Euangelium Actusque apostolorum scripsit. Beatus enim Apostolus  non curat de proprietatibus nominum, pro eo quod soleant nomina interdum etiam secundum patriam declinationem, interdum etiam secundum Grecam Romanamque proferri. Iason ipse est cuius mentionem liber Actuum apostolorum facit. Sosipater ipse fuit filius Pyrrhi Bereensis.

Salutat uos Caius, hospes meus. Iste est Caius concaptiuus, qui baptizatus est ab Apostolo, sicut dicit in Epistola ad Corinthios: Gratias ago Deo meo quod neminem uestrum baptizaui, nisi Crispum et Caium .

Saluto uos ego Tertius, qui scripsi epistolam hanc in Domino. Tertius, proprium nomen est scriptoris credentis, qui Apostolo dictante hanc scripsit epistolam, cui concessit Apostolus suo nomine plebem  Romanam salutare, et uocatur Tertius nomine, non numero.

Salutat uos Erastus, arcarius ciuitatis. Erastus arcarius erat ciuitatis Corinthiorum, id est princeps uel dispensator qui preerat arce ubi ponebantur census regis tributorum et uectigalium. Quod autem addidit: et Quartus, frater, proprium est nomen sicut et Tertius.

Gratia Domini nostri Iesu Christi cum omnibus uobis. Amen. Gratia dicitur gratis data; et nomine gratie debemus intelligere quidquid boni gratis accipiunt electi a Deo, fidem uidelicet, spem, caritatem, remissionemque peccatorum.

Ei autem honor in secula seculorum, qui potens est confirmare in fide perfecta et in omni bono,  iuxta Euangelium meum, uidelicet ut sic sitis confirmati sicut monet Euangelium quod predico, ut de eo nichil uobis desit. Quod autem subdit: et predicationem Iesu Christi, ipsum est quod Euangelium, quia Christus illud predicauit, secundum reuelationem mysterii temporibus eternis taciti, id est absconditi. Aeterna tempora, intellige secula immensa que precesserunt mundi exordium, a cuius exordio homine creato potuit reuelari mysterium sancte Trinitatis, et mysterium Dominice incarnationis, passionis et cetera talia; sed noluit tam uenerabile mysterium omnipotens Pater nisi paucis innotescere, presertim cum homo, neglecto Deo, se totum diabolo concesserit. Igitur a temporibus eternis que precesserunt creationem mundi, et, ut ita  dicamus, ex quo mundus cepit esse, tacitum occultumque fuit mysterium sancte Trinitatis, quod nunc, in aduentu Christi, patefactum est, ab ipso Christo, per Scripturas prophetarum, qui de illo mysterio aliquando apertis, aliquando obscuris prophetauerunt sermonibus, uerbi gratia: Dixit Moyses : In principio creauit Deus celum et terram, et Spiritus Dei ferebatur super aquas.  Ecce Trinitas, sed nonnisi a paucis intelligebatur. Quid dicit Christus? Cum uenerit Paracletus, quem ego mittam uobis a Patre meo ; et alibi: Baptizate omnes gentes in nomine Patris, et Filii, et Spiritus sancti . De natiuitate quoque illius dixit Isaias propheta: Ecce uirgo concipiet et pariet filium . Natus est Christus de uirgine, patefecit mysterium prophetice Scripture. De sepultura etiam illius dicit idem Propheta: Erit sepulcrum eius gloriosum . Sepultus est Christus, patefactum est illud mysterium quod latebat. Quid plura? Surgens a mortuis, aperuit discipulis sensum ut intelligerent Scripturas. Illis intellectis et cognitis, cognouerunt mysterium iam esse completum et manifestum, quod antea latebat.  Concordantibus enim et adimpletis in Christo de conceptione, natiuitate, morte, atque ascensione mysteriis, et ceteris propheticis annuntiationibus, nulla remanet iam dubitatio quin per prophetas patefactum sit mysterium, a seculis et temporibus eternis occultum. Secundum preceptum eterni Dei, quia precepit Filius Dei qui unius substantie est cum Patre et Spiritu sancto, dicens: Euntes in mundum: predicate Euangelium omni creature, et baptizate omnes gentes in nomine Patris, et Filii, et Spiritus sancti; ad obeditionem fidei in omnibus gentibus, id est, ut omnes gentes obediant fidei et Euangelio eius. Quod ergo dixit: Et honor et gloria in secula, manifestare uoluit, subiungens:

Soli sapienti Deo cognito per Iesum Christum,  id est Patri, et Filio, et Spiritui sancto, qui unius substantie sunt, et qui in Trinitate unus est Deus. Ideo autem dixit cognito per Iesum Christum, quia per illum est cognitus et manifestatus Deus Pater et Spiritus sanctus, mysterium uidelicet Trinitatis. Sapiens autem Deus non ex accidenti uel accidenti dono, sicut Salomon, aut aliquis hominum, sed essentialiter dicitur sapiens et est, quia nichil est ei aliud esse quam sapientem esse; nec sapientem esse quam esse. Finis huius Epistole in Greco apertior habetur, in quo scripto est Epistola. Nam quod dicit: ei honor et gloria, et postea addidit: cui, cum sufficeret quod premissum habebat: ei gloria, inusitato nostre locutionis genere usus est; et quod dixit: in secula seculorum, morem sacre  Scripture tenuit, et immensitatem temporum per hoc uoluit designare, et tale est acsi diceret: in omnia futura secula, honor et gloria sit omnipotenti Deo. Amen autem idcirco supposuit , ut confirmaret omnia uera esse, que per totum textum huius epistole ab eo scripta sunt.



IN EPISTOLAM I AD CORINTHIOS.



ARGUMENTUM.

Precepto Domini Saluatoris admonitus Apostolus  Paulus, uenit Corinthum, que est metropolis ciuitas Achaie, prouincie Grecorum, ubi moratus est  anno integro et mensibus sex; ibique constanter predicauit Euangelium, tantum ut pene omnes eiusdem ciuitatis habitatores ad fidem Christi conuerteret. Sed postquam ipse discessit ab eis, multi illorum seducti sunt a Iudeis et pseudoapostolis. Quod audiens Apostolus, scripsit eis hanc Epistolam ab Epheso, et misit per Timotheum, uolens eos ad fidem Christi reuocare, quia ad tempus ab ea recesserant, et reliquos confirmare.



CAPUT PRIMUM.

Paulus uocatus apostolus Iesu Christi per uoluntatem Dei, subauditur Patris. De nomine Pauli, in Epistola ad Romanos, prout melius cognoscere potuimus, auctoritate doctorum dicere studuimus, et  quomodo ipse uocatus sit apostolus. In hoc autem quod dicit: uocatus apostolus Iesu Christi per uoluntatem Dei Patris, ostendit unam uoluntatem esse Patris et Filii. Sicut enim unius substantie, unius maiestatis atque potentie sunt Pater et Filius, ita unius uoluntatis existunt, et qui uocantur a Filio, uocantur a Patre. Sicut Paulus per Filium uocatus est, ita a Deo Patre apostolus, id est missus et legatus, quia legatione Euangelii functus est. Quibus uerbis percutit pseudoapostolos, necnon et Iudeos, qui dicebant illum non esse a Deo uocatum Apostolum. Et Sosthenes, frater in fide, et in predicatione, non tamen apostolus. Quare interponebat Apostolus nomina discipulorum suorum in suis Epistolis? Ob duas causas: siue ut maioris auctoritatis essent,  secundum quod Dominus dixit: In ore duorum uel trium testium stabit omne uerbum , ne aliquis diceret, quia unius mendacio ista excogitata sunt; siue ut compleret quod ipse docebat, dicens in quodam loco: Si cui reuelatum fuerit aliquid sedenti, prior taceat . Nam quando dictabat Epistolas, discipuli eius aderant in presentia, et si forte alicui illorum aliter aut alia reuelata essent per Spiritum sanctum quam ipse dicebat, quia idem Spiritus sanctus erat in discipulis, qui et in magistro, sicut ab illo dicebatur, ita ponebat in ordinem, non inuidens bonus magister discipulis; et insuper nomen illius in exordio cum suo ponebat, quia quamdam partem ibi habebat.

Ecclesie Dei, que est Corinthi. Generaliter ad  omnem Ecclesiam, id est multitudinem Corinthiorum, scribit, quia carebant illi adhuc episcopo cui specialiter scriberet. Sanctificatis in Christo Iesu, id est per fidem Christi Iesu, per passionem eius, per aquam baptismatis. uocatis sanctis. Non ideo uocati sunt Corinthii ad Christum per Paulum quod sancti essent, sed ut sanctificarentur sancteque uiuerent. Cum omnibus qui inuocant nomen Domini nostri Iesu Christi. Sacerdotum est inuocare Dominum pro salute populi, ut de ipsis dicitur in ueteri Testamento: uos inuocabitis nomen meum, et ego benedicam eis . Et in Psalmo: Moyses et Aaron in sacerdotibus eius; Samuel inter eos qui inuocant nomen eius . Hoc dupliciter potest intelligi:  cum omnibus, subaudis sacerdotibus, qui inuocant nomen Domini, uel cum omnibus Iudeis credentibus, cum eis habitantibus, in omni loco ipsorum et nostro, subaudis salutem optamus. In omni loco ipsorum, id est ubicunque illi fuerint, qui apud illos sunt et apud nos, salutem optamus cum eis.

Gratia uobis sit, id est fides, remissio peccatorum et pax, qua reconciliamur Deo Patri per passionem Christi, a Deo Patre, et Domino Iesu Christo. Spiritus Sancti persona in donis suis accipitur, in remissione uidelicet peccatorum et pace, quia Dominus discipulis promisit, inquiens: uos autem baptizabimini in Spiritu sancto . Gratias ago Deo meo, id est gratias uel laudes refero Deo meo, semper pro uobis. Cum dixit Apostolus: Gratias ago Deo, id  est laudes, non sine causa addidit meo. Cum enim omnium creaturarum unus sit per naturam atque potentiam, eo quod sit Creator omnium illorum, tamen proprie dicitur Deus esse, qui merito fidei et iustitie eius cultores esse probantur, sicut beati Pauli aliorumque apostolorum. Hinc, dicitur: Ego sum Deus Abraham, Deus Isaac, et Deus Iacob , per gratiam et uite meritum. Et quare dicitur se gratias agere Deo semper pro salute illorum, cum nemo hominum semper possit intentus esse orationibus aut gratiarum actionibus. Nam sicut in scripturis Patrum legimus, Apostolus ab hora prima usque ad quintam operi manuum insistebat; ab hora autem quinta usque ad decimam predicationi operam dabat; post decimam uero iterum, procurabat pauperum peregrinorumque  hospitalitatem, suique corporis necessitatem; per noctem uero orationi intentissime insudabat. Igitur propter nimiam assiduitatem, qua per singulos dies et noctes Deo gratias referebat, tam pro Corinthiis quam pro omnibus quos Christo acquisierat, dixit se gratias Deo semper referre pro illis: in gratia Dei, subaudi Patris, id est pro remissione peccatorum, que data est uobis, subaudi gratis a Deo Patre, in Christo Iesu, hoc est per fidem Christi Iesu. Illis enim tantummodo largitur Deus Pater gratiam suam, id est remissionem peccatorum, quos uidelicet ueraciter cognoscit credere in Filium suum; gratia dicitur gratis data. Et non immerito remissio peccatorum et fides gratia Dei appellantur, quia quidquid donorum habemus Dei gratia est: quoniam gratis  nobis tribuitur nullis precedentibus meritis.

Quod in omnibus diuites facti estis in illo, hoc est in Christo. In quibus rebus illi erant diuites effecti? in fide, in doctrina, in diuersitate linguarum, in efficacia miraculorum. Iste sunt diuitie spiritales quibus ditantur electi. In omni uerbo, id est in doctrina Noui Testamenti; et in omni scientia, subaudis ueteris et Noui Testamenti, uel, ut ita dicamus, in omni sapientia et scientia, siue in intellectu ueteris et Noui Testamenti.

Sicut testimonium Christi confirmatum est in uobis. Testimonium Christi appellat Euangelium, in quo narrantur testimonia natiuitatis Christi, miraculorum quoque necnon et passionis, resurrectionisque  eius, et ascensionis ad celos, et aduentus illius ad iudicium. Que testimonia Christus ante passionem suam predixit, et omnia in morte sua confirmauit. uideamus unum testimonium ex multis, et consideremus quomodo illud predixit, et quomodo confirmauit; longe ante passionem suam, dixit discipulis: Ecce ascendimus Hierosolymam et consummabuntur omnia que scripta sunt per prophetas de Filio hominis, etc., usque dum ait, et die tertia resurget . Sic omnia, illo ueniente Hierosolymam, completa sunt, quia traditus est gentibus, Pilato scilicet, et militibus eius illusus est, occisus, et die tertia resurrexit. Unde dicit Apostolus: Sicut testimonium Christi, id est Euangelium, confirmatum est in uobis, hoc est, creditum est a uobis, et confirmatum  in uestris cordibus, quia omnia creditis uera esse que ibi continentur. Ita ut nichil uobis desit in ulla gratia, id est neque in fide, neque in doctrina, neque in diuersitate linguarum, neque in uirtute miraculorum. Questio oritur in hoc loco: si Corinthii diuites erant facti in omni uerbo et in omni scientia, et si tanta gratia erant repleti, ut nichil eis deesset gratie, sicut in sequentibus dicitur, quare apostolus in subsequentibus huius epistole locis dicat illos contentiosos esse, et insuper addat, ad uerecundiam uestram dico? Que hoc modo soluitur: Sicut in omnibus ecclesiis duo sunt genera hominum, bonorum scilicet et malorum, ita apud Corinthios tunc temporis erant. Primum ergo, Apostolus a laudibus cepit et gratiarum actione, alloquens eos qui in fide  bonisque operibus perfecti erant, abundantes diuitiis spiritalibus, ut ipsi semper in melius proficerent, sicque postmodum fortiter cepit redarguere illos qui in fide errabant, dissensionesque seminabant, more peritissimi medici agens, qui uulnus secandum uidens, sed egrum timidum esse conspiciens, diu palpat sana membra, subitoque percutit: more etiam arietis, qui primum humiliato capite incedit, sed postmodum fortiter ferit. Primum enim laudauit bonos, et deinde percussit malos. uerecunde etenim mentes, nisi fuerint palpando reprehense, ita ut ex aliis rebus audiant quod in consolationem sumant, per increpationem duram protinus ad desperationem cadunt. Exspectantibus reuelationem Domini nostri Iesu Christi. Reuelatio manifestatio est, Christus  ergo modo absconditus est quodammodo, et non apparet, quia non uidetur a nobis nisi mente. uidebitur autem in die iudicii, quando se manifestabit omnibus hominibus tam electis quam reprobis, sicut dicit Scriptura, imo Propheta per Scripturam: uidebit omnis caro salutare Dei, et tunc dabit electis gloriam quam eis promisit, et uitam sine fine mansuram; unde Apostolus alias: Mortui, inquit, estis peccato et uita uestra abscondita est cum Christo in Deo. Cum autem Christus apparuerit uita uestra, tunc et uos apparebitis cum ipso in gloria , quia eritis sicut angeli Dei in celo, et quod maius est: Similes ei erimus, quoniam uidebimus eum sicuti est .  Qui et confirmabit uos, id est roborabit in sua fide et in bonis operibus, usque in finem, id est usque ad diem mortis uestre, uel usque ad diem iudicii, sine crimine. Non dicit sine peccato, sed sine crimine, id est sine capitali peccato, quod a regno celorum separat. Nam nullus homo est super terram qui faciat bonum et non peccet, aut in uerbo, aut in cogitatione. Unde et Ioannes ait: Si dixerimus quia peccatum non habemus, nosipsos seducimus, et ueritas in nobis non est . Quod autem dicit: confirmabit uos usque in finem, hoc exposuit, subnectens: In die aduentus Domini nostri Iesu Christi, quando ipse ueniet reddere unicuique secundum opera sua. Due autem sunt uocationes: una est que fit singulis hominibus, quando ab hac uita per  mortem corporis transeunt uocati a Domino: altera erit generalis in die iudicii, quando omnes, tam boni quam mali, ad iudicium uocabuntur; et quos in ista prima uocatione inuenerit Deus omnipotens bene laborantes, illos utique in secunda non uocabit ad hoc ut damnet cum reprobis, qui audituri sunt: Ite, maledicti, in ignem eternum, sed potius ut remuneret cum electis, quibus dicturus est: uenite, benedicti Patris mei, percipite regnum uobis paratum ab origine mundi . In omnibus enim uerax apparebit, sicut sequentia manifestabunt.

Fidelis Deus, per quem uocati estis in societatem Filii eius Iesu Christi. Fidelis Pater dicitur, quia uerax est et completor sui sermonis. Promisit enim Abrahe daturum se illi terram peregrinationis sue,  et quod in semine eius benedicende essent omnes gentes, id est in Christo, compleuitque illud sicut modo cernimus. Promisit nobis per Filium suum regnum celorum; uerax apparebit utique quia dabit illud nobis, si permanserimus in fide eius. Societatem hic, secundum Ambrosium, fraternitatem debemus accipere. Fidelis, inquit, Deus Pater et uerax est, qui dabit omnia bona patrie celestis, per quem Deum Patrem uocati estis in societatem, id est in fraternitatem Filii eius Iesu Christi, ut simus fratres Iesu Christi et filii eius, non per naturam, sed per adoptionem. Per Filium suum uocauit nos ad fidem suam, ut sit ipse nobis Pater, et simus nos fratres Filii eius. Quicunque enim in Deum ueraciter credit, eiusque uoluntati obtemperat, ipse utique frater Domini  nostri Iesu Christi est, non per naturam, sed per gratiam adoptionis, sicut ipse dicit in Euangelio: Quicunque fecerit uoluntatem Patris mei, qui in celis est, ipse meus frater, soror, et mater est ; et ad mulieres post resurrectionem: Ite, inquit, nuntiate fratribus meis .

Obsecro autem uos, fratres, per nomen Domini nostri Iesu Christi, ut idipsum dicatis omnes, et non sint in uobis schismata. Hactenus laudauit illos qui permanserunt ueraciter in fide, amodo uero ex hoc loco incipit redarguere illos, qui diuisiones  seminabant, dicentes se potius filios hominum a quibus baptizabantur, sicut sequentia manifestant, quam filios Dei. Quapropter  dicit eis Apostolus: Obsecro uos, fratres, per nomen Domini Saluatoris, per quod saluati estis, ut idipsum dicatis omnes, subaudis quod ego dixi superius, quia filii Dei estis, non dicentes uos filios alicuius hominis, sed Dei. Sitis autem perfecti in eodem sensu et in eadem scientia, quod unum est; id est in eodem intellectu manete, quem me accepistis et dicite uos filios esse Dei, sicut dicebatis quando a uobis discedebam corde.

Significatum, id est relatum est enim mihi de uobis, fratres mei, ab his qui sunt Chles, quia contentiones sunt inter uos. Chles locus est, et tale est acsi diceret: ab his qui sunt Antiochie, aut aliquid tale.

Ego quidem sum Pauli, subaudis filius, uel baptismate  baptizatus. Apud Corinthios emerserant heretici post discessum Apostoli; maxime hi qui ex circumcisione erant Iudei credentes, qui quoscunque baptizabant suos esse dicebant filios, baptizantes eos in nomine suo, et illi qui ab eis baptizabantur gaudebant suos appellari filios esse illorum a quibus baptizati fuerant; credentes uero, qui erant fidem et doctrinam Apostoli tenentes, dicebant: Ego sum Christi, quod utique bene dicebant, quia sic est dicendum. Similiter factum est quodam tempore, quando exsurrexerunt Donatus et Nouatianus, heretici, qui quoscunque poterant ab Ecclesia expellebant, iterumque rebaptizabant, et dicebant suos esse filios: et illi gaudebant se appellari Donatistas et Nouatianos. Ergo Apostolus, ut comperit talia geri apud  Corinthios, scripsit eis ista que dicuntur hic, errorem illorum ostendens, sed nomina auctorum non prodens. Maluit enim in suam et in aliorum fidelium doctorum personam ista transferre, quam illos prodere, ne deteriores efficerentur. Si enim ita esset ut illi uolebant, ut omnes a quo baptizabantur illius essent filii, quasi eius baptismate baptizati, quot essent baptizatores, tot essent baptismata, cum unum sit baptisma Christi, sicut unus Deus et una fides. Dominus iehsu ministerium quidem tingendi corpora dedit suis fidelibus, gratiam autem baptizandi, id est peccatam dimittendi nulli tribuit, sed sibi proprie retinuit, sicut Ioannes dicit de eo turbis : Ipse uos baptizabit in Spiritu sancto, et iterum: Et ego, inquit Ioannes, nesciebam eum, id est, nesciebam  quod potestatem baptizandi sibi esset reseruaturus, sed qui misit me baptizare, Deus Pater uidelicet, ille mihi dixit: Super quem uideris Spiritum descendentem, et manentem super eum, hic est qui baptizat in Spiritu sancto. Intantum ergo retinuit sibi Christus potestatem baptizandi, ut sicut dimittuntur ei omnia peccata, qui a sancto et innocente uiro tingitur in aqua, ita et illi qui a peccatore et scelerato, tantum in nomine sancte Trinitatis illud fiat. Meritum enim uite baptizantis siue agentis, nec prodest nec obest in hac parte illi qui baptizatur.

Diuisus est Christus, subaudis, si ita est ut dicitis. Non affirmatiue neque interrogatiue hoc legendum  est, sed suspensa uoce. Christus quodam modo dicitur diuisus esse, quando honorem et gloriam eius, quam sibi proprie ipse retinuit, heretici inter se patiuntur diuidentes eius baptismum. Similiter heretici diuidebant Christum, quando aliqui dicebant illum uerum corpus non habuisse, sicut Manichei: quidam non habuisse animam, ut Apollinariste, quidam minorem Patre, ut Arius. Nunquid Paulus pro uobis crucifixus est? subaudis non, et est sensus: in illius nomine debetis baptizari, et in illius baptismate debetis credere uos posse saluari, qui pro uobis crucifixus est. Aut in nomine Pauli baptizati estis? Hic ponit se Apostolus pro omnibus illis, in cuius nomine se dicebant esse baptizatos, ideoque a se cepit, ne forte dicerent illi heretici: Idcirco  Paulus talia prohibet ne aliquis dicat se nostro baptismate baptizatum, et nostrum filium esse, ipse sibi uendicet omnem honorem.

Gratias ago Deo meo, quod neminem uestrum baptizaui, nisi Crispum et Caium, qui fuerunt primitie Achaie. Baptizauit quidem Paulus tanquam minister, non tanquam ipsa potestas; et idcirco ipse gratulabatur quod plurimos illorum non baptizauerat ut, quia error sub hac re ceperat oriri, si ipse plurimos baptizasset, multo magis ex eius nomine augeretur error, et dicerent: Ego sum Pauli.

Baptizaui autem et Stephane domum. Nobilis matrona Stephana exstitit, cuius familiam baptizauit Apostolus. Utrum uero ipsam baptizauerit an in infidelitate permanserit ignoratur.

 Non enim misit me Christus baptizare, sed euangelizare. Magis electus est Apostolus ut euangelizaret quam baptizaret: quia plus est euangelizare quam baptizare. Omnis enim qui euangelizat potest et baptizare; sed non omnis qui baptizat idoneus est et euangelizare. In episcopo omnium ordinum dignitas est. Caput est enim ceterorum membrorum; et Apostolus qui pontifex erat, omnes gradus ecclesiasticos habebat. Ideoque et baptizare et euangelizare poterat, sed maxime predicationi insistebat, sicut alii apostoli. Discipuli uero eius baptizabant, sicut legimus , quod Petro ueniente ad domum Cornelii, postquam cecidit Spiritus sanctus super omnem domum eius, precepit eos Petrus a suis  discipulis baptizari. In primordio etenim fidei omnes baptizabant, et non solum uiri, sed etiam femine, si quando necessitas imminebat. Sed ne tantum ministerium uilesceret, aut non recte a simplicioribus impleretur, crescente numero fidelium per uniuersas ciuitates et uillas, decretum est a sanctis patribus, ut episcopi tantum et presbyteri baptizarent, et si necessitas fuerit, diacones. Non in sapientia uerbi, subaudis misit me Christus euangelizare, ut non euacuetur crux Christi, id est, ut non annichiletur passio crucifixi Christi. Heretici et philosophi predicabant in sapientia uerbi, hoc est culto et polito sermone, ut placerent suis auditoribus, et ipsi apparerent docti: uel etiam in sapientia uerbi predicabant, quia ea que mundus, id est amatores huius mundi  et philosophi humane sapientie, stulta putant, non predicabant illi. uerbi gratia: Christi natiuitatem ex uirgine, mortem, et resurrectionem, que omnia illi denegabant, dicentes non posse aliquid gigni, nisi ex commistione alterius seminis: et Deum, qui spiritus est, non esse hominem factum, neque Filium Dei mori potuisse, sed quando uoluit apparuit, et quando noluit recessit, neque resurrexit, quia non mortuus est. Ista omnia philosophi et heretici, quia per humanam sapientiam penetrare non poterant, dicebant mendacium esse, et annichilabant passionem Christi. Sed Apostolus predicabat simplicibus uerbis Christum esse natum de uirgine, mortuum et resurrexisse, ut auditores eius intelligere possent que loquebatur. Quicunque enim fidem Christi uerbis  uult exornare, non Dei gloriam, sed propriam querit.

uerbum enim crucis pereuntibus quidem stultitia est; his autem qui salui fiunt, id est nobis, uirtus Dei est. Quid est quod dicit uerbum crucis? Crux que inanimata et insensibilis res est, quomodo potest loqui uerbum Dei? uerbum crucis dixit, id est Euangelium et predicationem crucifixi Christi: in infidelitate namque manentibus et non intelligentibus uirtutem Dei et sapientiam, stultitia est Filium Dei dicere crucifixum; credentibus uero et fidem habentibus quod per passionem sunt redempti, uirtus Dei est ipsa passio, quia per illam merentur saluari.

Scriptum est enim, in Isaia : Perdam sapientiam sapientium, et prudentiam prudentium reprobabo.  Modo sapientiam quam ipse Deus dat, perdit siue reprobat, sed humanam quam ipsi homines sibi adinueniunt Deo permittente, dialecticam uidelicet, ceterasque artes per quas sperant sapientes esse, illam ad nichilum deducit, et stultam esse manifestat.

Ubi sapiens? ubi scriba? Hoc ad Iudeorum sapientes, scribas uidelicet et Phariseos, pertinet, ubi inquisitor uel conquisitor huius seculi? Hoc ad philosophos pertinet gentium, qui de sapientia conquirebant et de ceteris occultis et abditis rebus, et de naturis creaturarum, et maxime ad astrologos, qui cursu et moderatione duodecim signorum, solis quoque et lune, et quinque planetarum, dixerunt omnia que in terris aguntur consistere, et Deum non curare  de his que in terris aguntur, neque de hominibus, neque de animantibus. De his ergo dicit Apostolus: Ubi sunt modo sapientes et scribe Iudeorum? et ubi sunt philosophi gentium et astrologi? In Ecclesia nullum habent locum. Nonne stultam fecit Deus sapientiam huius mundi? id est: nunquid non fecit, id est demonstrauit Deus stultam esse sapientiam amatorum mundi et philosophiam, dum compleuit opere quod illi denegabant? Utique illi negabant posse aliquid gigni, nisi commistione maris et femine. Deus autem omnipotens ostendit sapientiam illorum non esse ueram, dum Filium suum constituit nasci ex uirgine, sic etiam resuscitauit eum a mortuis, licet illi negarent resurrectionem.

 Nam quia non cognouit mundus, id est amatores mundi et philosophi, per sapientiam suam mundanam Deum Patrem, in Dei sapientia, id est in Filio, qui est sapientia Dei Patris; placuit Deo, subauditur Patri, per stultitiam predicationis, id est per predicationem Euangelii, quam illi stultitiam dicebant, saluos facere credentes. Sensus huiusmodi est: quia sapientes istius seculi, confidentes in sua sapientia humana, noluerunt credere in Christum, qui est sapientia Dei, neque in illo etiam noluerunt cognoscere Deum Patrem, uel quia noluerunt credere uera esse que in sapientia Dei erant, id est Euangelio, permisit eos Deus perire in sua incredulitate, et placuit ei per illam predicationem quam illi putabant esse stultitiam, saluos facere illos qui credere uoluerunt.

 Quoniam et Iudei signa petunt, in hoc quod credunt Deo omnia possibilia esse, querunt semper signa quomodo illud factum sit, de quo sermo agitur. Sic fecit Abraham, quando dixit ad Deum : In quo scire potero quod daturus es mihi terram hanc in possessionem, sic Gedeon et alii plurimi. Et Greci sapientiam, subaudis humanam, querunt, id est philosophiam. Quia septem liberales artes apud illos precipue uiguerunt, ideo pro nichilo ducunt simplicem doctrinam fidelium.

Nos autem predicamus Christum crucifixum: Iudeis quidem scandalum, id est rixam et contentionem, gentibus autem stultitiam. Apostolis predicantibus mysteria humanitatis Filii Dei, uidelicet quomodo  natus est ex uirgine, quomodo miracula multa fecit, quomodo Iudei Christum crucifixerunt innocentem, et quomodo ipse resurgens ascendit ad celos, scandalizabantur Iudei, id est, rixabantur siue contendebant, dicentes nullo modo esse uerum ut uirgo pareret, ut ipsi Dei Filium interfecissent, sed magnum quemdam a cuius discipulis dicunt inuenta esse illa, que in Euangelio de eius resurrectione et ascensione referuntur, que omnia denegant uera esse. Dicunt inter cetera: Christus, quem dicitis uos iam uenisse per uirginem, nondum uenit, quia nobis promissus est: nec nascetur ex uirgine, sed Dauid resurget, et ipse erit noster Messias. Similiter philosophis gentium stultum uisum est ut Filius Dei,  qui est auctor uite, pro hominibus moreretur: et dum ea audiebant predicari de Christo, que ratio mundana et philosophorum sapientia penetrare non poterat, constricti stultitiam esse illud dicebant. Ipsi enim dicebant uirginem non posse sine semine uiri parere, et resurrectionem negabant. Ipsis autem Iudeis uocatis, subaudis ad fidem Christi, et Grecis, id est gentilibus similiter predestinatis ad uitam et credere uolentibus, Christum Dei uirtutem et Dei sapientiam, subaudis predicamus esse. Christus uirtus Dei est Patris, quia per illum Deus Pater omnia fecit, ipse est etiam sapientia eius, que dicit per Salomonem: Ego sapientia ex ore Altissimi prodii primogenita ; et de qua Psalmista ad Deum Patrem: Omnia, inquit, in sapientia fecisti  , id est per Filium. Ipse enim recte dicitur Sapientia et uerbum Patris, quia per illum Deus Pater semetipsum manifestauit hominibus; uerbi gratia: sicut homo per uerbum suum manifestat uoluntatem suam. Unde ipse Filius dicit in Euangelio: Pater, manifestaui nomen tuum hominibus 

Quia quod stultum est Dei, id est quod stultum ab hominibus putatur, sapientius est hominibus; id est, humanam sapientiam transcendit, et est sensus: Quod homines stultum putant esse, ut Deus omnipotens Pater Filium suum ad passiones, ad mortem perferendam mitteret in mundum, omnem sapientiam philosophicam transcendit; et quia penetrari ab ipsis non potest, stultum dicunt esse, et nolunt  credere, non quia uere stultum est, sed sapientius omni sapientia mundana; et quod infirmum est Dei, fortius est hominibus, id est quod illi putant et dicunt infirmum esse, quod Filius Dei potuisset mori, fortius est omnibus hominibus, et omnium fortitudine gigantum. Quomodo? quia mortem quam gigantes euadere non potuerunt, infirmatas crucifixi Christi superauit. Quamobrem infirmum Dei, quod illi dicunt esse infirmum, non est infirmum, quia infirmitas Christi magna uictoria est. Superauit enim diabolum, superauit mortem.

uidete, id est considerate, et in uobis ipsis probate, enim uocationem uestram, subaudis qua uocati estis ad fidem Christi, quia non multi sapientes, subaudis a Deo,  uocati sunt ad fidem predicandam, et Euangelium, et cetera usque ad id quod sequitur: Sed que stulta sunt mundi, elegit Deus ut confundat sapientes, id est piscatores, et pauperes, atque idiotas, quos potentes huius seculi et philosophi stultos deputabant, et pro nichilo ducebant: et infirma mundi elegit Deus, ut confundat fortia: id est ut mendaces ostendat, et erubescere faciat philosophos et potentes huius seculi. Apostolos appellat infirma mundi, uel quia stulti uidebantur sapientibus huius seculi, et infirmi sensu atque intellectu mundano; uel propter infirmitatem Filii Dei quem predicabant. uideamus quomodo per ista infirma mundi ostendebat mendaces, potentes, et fortes huius seculi, et quomodo faciebat eos erubescere; predicantibus apostolis mysteria  humanitatis Filii Dei, dum a philosophis contradicerentur omnia quasi mendacia, precipiebant apostoli afferri mortuos duos, siue quinque, uel etiam amplius; et dum eos per inuocationem Filii Dei crucifixi suscitabant, apparebant philosophi et potentes mundi mendaces, et illi ueraces. Et ignobilia mundi, id est, que sine nomine dignitatis erant, et contemptibilia, id est despicabilia, elegit Deus, apostolos uidelicet, qui despectui habebantur, et ea que non sunt, subaudis elegit eosdem scilicet apostolos qui nullius dignitatis uel utilitatis a philosophis et potentibus huius seculi uidebantur esse, ut ea que sunt destrueret, id est ut illorum sapientiam euacuaret, qui apud se aliquid uidebantur esse. Et quare  elegerit infirma mundi et non fortia, manifestat ex parte, dum subdit:

Ut non glorietur omnis caro, id est omnis homo, in conspectu eius. Sapientes et potentes non possunt gloriari, quia non sunt ab eo uocati propter suam sapientiam aut diuitias: nec habent sapientiam diuinam et diuitias spirituales. Apostoli non possunt gloriari, quia gratis quidquid habent, sine suis meritis a Deo perceperunt; et non possunt gloriari propter sapientiam suam et diuitias se esse electos.

Ex ipso autem uos estis in Christo Iesu. Ex ipso, id est Deo Patre, estis, quia ab ipso creati estis: uel ex ipso estis in Christo, id est, ex Deo Patre factum est ut in Christum crederetis, et firmi sitis in fide Christi Iesu. Propositum enim et dispositio Dei  Patris fuit, ut per Christum ueritatem et misericordiam eius cognosceremus. Qui, subaudis iehsu Christus. factus est nobis sapientia a Deo Patre. Non debemus pueriliter intelligere Filium Dei secundum diuinitatem esse factum, sed genitum a Deo Patre ante omnia secula, licet secundum humanitatem factus sit in utero uirginali opere Spiritus sancti; sed ita est intelligendum: Factus est nobis sapientia, id est, factus est ut nobis esset sapientia, et nos faceret sapientes. Tale quid in Psalmo habetur: Factus est mihi Dominus in refugium , quod nichil est aliud nisi, factus est, ut in illo refugium haberemus. Et in propheticis libris: Factum est uerbum Domini ad Iel et ad Osee, id est, factum est ut loqueretur uerbum Domini ad Iel: uerbum  etenim Domini non est actum, sed genitum. Dicamus et aliter: Factus est nobis sapientia a Deo Patre, id est, ille qui est genitus ante omnia secula, factus est homo, ut nos faceret sapientes. Simili modo factus est nobis. Et iustitia, quia nos iustificat, et sanctificatio, quia sanctos nos facit, et sanctificat nos per baptismum, et redemptio, quoniam sanguine suo nos redemit. Et hoc quare?

Ut quemadmodum scriptum est, subaudis in Ieremia, Qui gloriatur, in Domino glorietur. In Domino, et non in se gloriatur, qui bonum omne quod habet a Deo peperisse fatetur sine suo merito, ideoque non querit gloriam propriam et laudem, sed illius a quo quidquid habet accepit.



CAPUT II.


Et ego, cum uenissem ad uos, fratres, ueni non in sublimitate sermonis, id est in facundia eloquentie, aut sapientie mundane, quia nichil uobis per humanam sapientiam polito sermone predicaui: Annuntians uobis testimonium Christi. Testimonium Christi est Euangelium, quia ibi sunt testimonia incarnationis eius, passionis, mortis, resurrectionis ascensionisque ad celos, et aduentus ad iudicium.

Non enim iudicaui me scire aliquid inter uos, nisi Iesum Christum, et hunc crucifixum. Quod nichil aliud est quam: Nihil uobis aliud predicaui, nisi Iesum Christum crucifixum. Questio oritur in hoc loco. Cum in subsequentibus dicat: Tradidi enim  uobis in primis quod et accepi quoniam Christus mortuus est pro peccatis nostris; et quia resurrexit tertia die, loquens de mysteriis humanitatis eius, quare modo dicat non alia se predicasse, nisi Iesum Christum crucifixum, id est passionem eius? Que hoc modo soluitur: Quia in hoc quod dicit Christum Iesum crucifixum, comprehendit omnia mysteria pertinentia ad humanitatem eius. Ille enim crucifigitur, qui ante nascitur; ille moritur, qui crucifigitur; ille sepelitur, qui moritur; ille resurgit, qui mortuus fuerat; ac si diceret aliis uerbis: Quia uos idonei non eratis ad capienda alta mysteria Diuinitatis Christi, licet multa sapientia in me esset, iudicaui siue statui, et decreui in animo meo ea tantummodo mysteria uobis predicare, que ad  humanitatem Iesu Christi pertinent, et que uos penetrare possetis.

Et ego in infirmitate, subaudis corporis, et timore mentis, et tremore multo membrorum fui apud uos, o Corinthii! Forsitan ueniens Apostolus Corinthum, infirmatus est corpore, et timebat nimium, ne in ipsa infirmitate positus interficeretur a pseudoapostolis, quibus contraria predicabat; et timebat ne Corinthii, ab ipsis pseudoapostolis decepti, recederent a rectitudine fidei quam ab ipso perceperant. uel aliter: in infirmitate sensus fuit apud illos, quia quodammodo infirma uidebatur eius sapientia dum propter infirmitatem auditorum, et tarditatem sensus eorum non manifestabatur plenissime; in timore etiam et tremore erat timens interfici   ab hereticis et pseudoapostolis

Sermo meus et predicatio mea, subaudis fuit, non in persuasibilibus humane sapientie uerbis; id est non philosophica et culto sermone predicaui uobis Christum, ut uos deciperem et deluderem per obscuritatem uerborum, sicut philosophi faciunt, sed in ostensione Spiritus et uirtutis, id est in exhibitione miraculorum, que per uirtutem Spiritu sancti operabar, confirmabam meam sententiam uel predicationem, quia quod docebam et predicabam uerbis, miraculis roborabam, et ostendebam uera esse: quod philosophi uestri et pseudoapostoli non poterant agere. Hoc autem idcirco faciebam, ut fides uestra non sit in sapientia hominum, humana tantummodo sapientium, sed in uirtute Dei, hoc est in uirtute  miraculorum probetur.

Sapientiam autem diuinam loquimur inter perfectos in fide et sensu, qui ualent eam capere. Perfectos hic appellat apostolos aliosque credentes, qui intantum etiam profecerant in fide, ut socii essent et adiutores in officio predicationis, sicut erat Timotheus, Titus, Sosthenes, aliquando quamplurimi, et est sensus: Nos quidem habemus sapientiam diuinam, sed uos non potestis eam capere neque tunc poteratis, quia adhuc paruuli probamini esse in sensu. Sapientiam uero non huius seculi, id est, mundanam sapientiam non loquimur, qua utuntur amatores huius seculi, neque sapientiam principum huius seculi loquimur, id est philosophorum, qui destruuntur.  Quomodo destruuntur philosophi et potentes huius seculi? Per mortem corporis rediguntur in puluerem, et destruitur, siue annichilatur eorum sapientia. Destructus est Plato, et Aristoteles per mortem, et eorum sapientia in Ecclesia pro nichilo ducitur; uel etiam tunc destruebantur illi eorumque sapientia, dum quod illi per humanam sapientiam edocti, dicebant nullo modo posse fieri, Deus omnipotens per apostolos ostendebat uerum esse; uerbi gratia: negabant illi quod Filius Dei esset natus ex uirgine sine semine uiri, eo quod humana natura hoc non admitteret; dum per inuocationem eiusdem Filii Dei apostoli mortuos suscitabant, euacuabatur et destruebatur eorum sapientia, et ipsi stulti reputabantur. Si ergo apostoli sapientiam humanam  non loquebantur, quid predicabant? Hoc Apostolus exponit:

Sed loquimur, inquiens, Dei sapientiam, que abscondita est in mysterio, id est in obscuritate intelligentie. Sapientiam hic duobus modis possumus intelligere: Euangelium Christi uidelicet, ubi inerrabilis sapientia latet; uel, quod melius est, sapientiam substantialem, que est uerbum Dei Patris, que loquitur per sapientiam: Ego sapientia ex ore Altissimi prodii primogenita . Istam ergo sapientiam loquebantur apostoli, quia ipsa loquebatur per illorum ora, et ipsam predicabant illi. Sed si abscondita erat, quomodo loquebantur illam? philosophis utique et potentibus huius seculi erat abscondita, et illis erat manifestata per seipsam. Unde  sequitur: Quam sapientiam, id est Christum, predestinauit Deus Pater secundum humanitatem, ante secula in gloriam nostram, id est ad glorificationem nostram, qui credidimus per illum redempti et mundati a peccatis, ut glorificari mereamur adhuc. Igitur ante omnia secula predestinauit Deus Pater hominem assumendum a uerbo, ut esset uerus Filius Dei, et nos per illum glorificaremur. Unde Apostolus in Epistola ad Romanos ait: Qui predestinatus est Filius Dei in uirtute . Sequitur:

Quam sapientiam nemo principum huius seculi cognouit. Principes huius seculi dupliciter intelligendi sunt in hoc loco: principes huius seculi, id est Octauianus, Tiberius, Herodes, Pilatus, scribe, et Pharisei, sacerdotesque Iudeorum, non cognouerunt  Christum esse Filium Dei, quia uidentes illum hominem esse, uidentes eum fatigari, sitire, esurire, non putabant esse Deum: unde Petrus: Scio, inquit, fratres, quia per ignorantiam hoc fecistis, sicut et principes uestri . Quid ergo: si per ignorantiam serui occiderunt Filium Dei, nunquid immunes sunt apostoli? Absit ut peccatum eis non ascribatur, quia per opera miraculorum poterant cognoscere operatorem, quoniam, nisi Filius Dei esset, nequaquam talia facere posset que nemo ante eum alius fecit. Unde ipse dicit: Si non uenissem et locutus fuissem eis, et opera non fecissem in eis, que nemo alius fecit, peccatum incredulitatis non haberent . Et quid sequitur: Nunc, inquit,  excusationem non habent de peccato suo. Et quamuis Deum esse nescirent, tamen, quia rem impiam faciebant et iniustam, innocentem damnantes, non erant nescii, ideoque rei tenentur. Alio modo: principes huius seculi possumus intelligere ereas potestates, demones uidelicet per hunc erem discurrentes, de quibus ipse dicit in Epistola ad Ephesios: Non est nobis colluctatio aduersus carnem et sanguinem, sed aduersus principes et potestates tenebrarum harum, contra spiritalia nequitie in celestibus : de quorum principe Dominus ait : Nunc princeps huius mundi eiicietur foras; et, uenit princeps mundi huius, in me nichil inuenit. Quamuis enim Marcus euangelista dicat de demonibus : Sciebant, inquit, illum esse Christum  et ipsa demonia, subaudis dicunt: scimus quia tu es Filius Dei; tamen non ueraciter poterant credere illum esse Filium Dei, uidentes illum iterum post facta miracula esurire, sitire, fatigari. Sciebant quidem illum esse promissum in lege, sed nesciebant quod potestatem, quam in hoc mundo tenebant, per illum essent amissuri et quod tante potentie esset futurus. Quapropter subiungit Apostolus de utroque ordine principum.

Si enim cognouissent, subaudis principes huius seculi, illum esse Filium Dei, nunquam Dominum glorie crucifixissent. Dominus glorie uerbum Dei Patris est, per quod glorificatur Deus Pater, quia per illud omnia fecit. Sed querendum est studiosissime, si gloria Dei Patris uerbum eius est: quo  modo ipse Dominus glorie qui spiritus est, potuit crucifigi? Christus Filius Dei ex duabus substantiis consistit, diuina scilicet et humana in unitate persone. Diuinitas ergo uerbi que genita est a Deo Patre ante omnia secula, a tempore conceptionis illius hominis quem assumpsit in utero uirginali, in eodem homine plenissime mansit, et eadem gloria et potestas, que erat in uerbo, cepit habitare in homine, et factus est ipse homo gloria Dei Patris, sicut ei Deus Pater dicit: Exsurge, gloria mea de sepulcro . Et non solum gloria Dei Patris est ipse homo, sed etiam Deus est. Si enim uerbum caro factum est, id est, si Deus homo factus est, utique et homo Deus factus est. Et tamen hoc est diligentissime attendendum, quia licet Iudei et principes  huius seculi Deum persequerentur, tamen in forma serui crucifixus est ipse, quia erat Dominus glorie, et Diuinitas impassibilis mansit. uideamus ex hoc aliquam similitudinem. Rutilante sole, et ex clara lampade fundente lumen, radius et splendor eius illustrat et perfundit arborem; dum ergo adeunt eamdem arborem homines cum securibus incidendam, nunquid erigendo et deponendo secures incidunt radios solis, licet arborem incidant? Sic utique sicut impassibilis manet radius solis, licet semper uideatur, ferit insuper arborem quam illustrat: ita illius diuinitas, que omnia implet, impassibilis mansit, quamuis ille quem replebat in cruce passionem sufferret. Multa possent ex hoc dici, sed ista  pauca dicta nobis sufficiant tenentibus firmissime, quia si demones Christum esse Filium Dei cognouissent, qui Dominus glorie est maiestatis per quem Deus Pater glorificatur, nequaquam ad crucifigendum eum Iudeos ac milites Romanorum compellerent. Ipsi enim illum crucifixerunt qui ad crucifigendum suaserunt, et ipsi principes Iudeorum et milites nequaquam illorum suasionibus obedirent ad hoc ut crucifigerent, si Filium Dei esse ueraciter crederent.

Sed, sicut scriptum est in Isaia: Quod oculus corporis non uidit, quia non est corpus neque color; nec auris corporis audiuit, quia non est sonus; nec in cor hominis humana sapientis ascendit, quia cor, id est intellectus hominis, illuc debet ascendere;  que preparauit Deus his qui diligunt eum, id est, qui eum non offendunt corde, uerbo, et opere.

Nobis autem, apostolis et credentibus in se, reuelauit Deus per Spiritum suum, id est Spiritum sanctum, quod non reuelauit demonibus, neque philosophis humana sapientibus. Spiritus enim sanctus qui est in nobis omnia scrutatur, id est, omnia secreta inuestigat, et non solum secreta cordium, sed etiam profunda, subaudis mysteria Dei, et prescientiam illius, quia unius substantie est cum Patre et Filio.

Quis enim scit hominum que sunt in corde hominis, nisi spiritus hominis, qui in ipso est? subaudis nullus. Est sensus: sicut que in homine sunt nemo scit, nisi spiritus hominis, qui in ipso est, ita et que Dei  sunt nemo cognouit, nisi Spiritus Dei, et cui idem Spiritus sanctus reuelare dignatur.

Nos autem, apostoli et credentes, non spiritum huius mundi accepimus, id est spiritum diuinationis et spiritum pythonicum, sed Spiritum qui ex Deo est, id est Spiritum sanctum, et in doctrina Spiritus loquimur, id est simplici sermone, et sicut Spiritus sanctus nos docet interius, cum miraculorum uirtute, spiritalibus uiris qui possunt penetrare que dicimus, spiritalia mysteria comparantes. Quod tunc fit, quando capacioribus diuina committuntur mysteria.

Animalis autem homo non percipit ea que sunt Spiritus Dei, id est, quid gratie crux Christi conferat credentibus? Animalis homo dicitur, qui Spiritum  Dei non habet, qui licet ratione a pecore distet, tamen ipsa ratione non bene utitur, quia non putat aliquid esse post mortem sed secundum ritum animalium uersatur. Ideoque animalis dictus est ab anima, carnalis a carne, eo quod totus ex anima constet et carne. Stultitia est enim illius, subaudis quod audit de mysteriis Dei; et non potest intelligere, quia spiritaliter examinatur, id est, discutitur et diiudicatur. Et quia homo non potest intelligere quod audit, nec uult credere, a spiritalibus uiris diiudicatur et condemnatur. Philosophi mundana sapientes, et heretici apud Corinthios degentes, ut facilius animos auditorum peruertere possent, et a rectitudinis statu deficere, sua praua dogmata honesto  sermone poliebant. Ideoque dixit parumper superius: Non loquimur nos in uerbis doctis humane sapientie. Dicebant enim culto sermone quod humana natura non reciperet ut Deus incomprehensibilis et incorporeus homo fieri posset, et nec esse credibile ut uirgo hominem sine uirili semine conciperet, aut post partum uirgo esse posset, nec posse fieri ut homo post mortem de puluere terre resurgat, et alia luculentissimo sermone proferebant: et ut hoc credatur stultum esse dicebant, ideo quia ipsi per humanam sapientiam penetrare non ualebant.

Spiritalis autem uir diiudicat omnia, id est discernit et probat omnia que audit, uidet, et cogitat: quid sit uerum et falsum, quid sit bonum et malum,  et cognoscit uera esse que predicamus, uel discernit omnia genera hominum carnalium: ipse autem a nemine iudicatur, id est, neque a spiritalibus uiris sui similibus, neque a Deo damnatur uel reprehenditur.

Quis enim cognouit sensum Domini? aut quis instruxit eum? id est, quis hominum potest intelligere et penetrare intellectum et sapientiam Domini quo omnia fecit? quis, subaudis homo, instruat, et doceat, siue corrigat ipsum Dominum, et dicat: Hoc et illud non bene fecisti, ita debes corrigere istud, et ita meliorare illud? subaudis nullus. Insuper magnificabit et laudabit sensum et intellectum Domini atque potentiam, si cognouerit ab illo omnia esse facta, dicens eum sapienter cuncta fecisse. Nos autem  sensum Christi habemus, id est, intellectum Christi habemus, et sentimus uera de illo per Spiritum sanctum illuminati, qui omnia nouit cum Patre et Filio; et est sensus: ideo quia nemo potest penetrare intellectum et sapientiam Dei, nisi ipso donante, idcirco nemo debet dubitare quin ista uera sint que dicimus de natiuitate et humanitate Christi, quia nos Spiritum sanctum habemus.



CAPUT III.

Et ego, fratres, non potui uobis loqui quasi spiritalibus, tarditate sensus uestri, non mei prepeditus.

Nondum enim poteratis, subaudis mysterium Diuinitatis Christi capere. Ne illi dicerent: modo possumus,  subdidit: Nec nunc quidem potestis: in futurum tamen Deo donante poteritis. Ideoque quia non poteratis capere, addo: Lac uobis potum dedi, non escam, id est, simplicem doctrinam de humanitate Christi, non solidum cibum de diuinitate Christi et mysterio Trinitatis.

Cum enim sit inter uos zelus et contentio, zelus, id est inuidia et contentio de uariis baptismatibus.

Cum dicit unus: Ego quidem sum Pauli baptismate baptizatus, et eius filius sum; alius autem: Ego Apollo; nonne homines estis? id est: nonne carnaliter sapitis? Fidelium apostolorum nomina pro falsorum ponit ob causam supra memoratam. Quid est Apollo? quid uero Paulus? subaudis nichil per  se comparatione Christi, et ipse exponit quid sint:

Ministri, inquit, eius cui credidistis: ideoque non possumus dimittere peccata in baptismate, quod Christus proprie sibi retinuit. Ille ministrat qui recte predicat, et unicuique sicut conuenit ministrat, sicut Dominus ministerium dedit.

Ego plantaui, predicando uobis fidem, Apollo rigauit, id est baptizauit et tinxit corpora: sed Deus incrementum, id est augmentum, dedit mihi predicanti, et Apollo riganti, quia ego fidem exterius predicaui, Deus firmauit eam in cordibus audientium, et multiplicauit numerum credentium: et Apollo tinxit corpora, sed Deus peccata dimisit. Deus omnia ex se et a se habet, nos autem et ex illo  et ab illo.

Itaque neque qui plantat, id est predicat, neque qui rigat, id est baptizat, est aliquid comparatione Dei: quia non potest fidem infundere, neque peccata dimittere, si Deus auxilium non dederit.

Qui autem plantat et qui rigat, unum sunt, id est unius Dei ministri et serui sunt et unius nature, quia homo iste et homo ille in personis quidem duo sunt, sed in natura et officio unum. Unusquisque autem propriam mercedem accipiet secundum laborem suum, id est, qui predicat maiorem, et qui baptizat minorem. Similiter intelligitur de omnibus hominibus, quia unusquisque secundum qualitatem laboris accipiet quantitatem muneris.

Dei enim sumus adiutores. In Greco melius habetur:  Dei operis participes sumus. Deus operatur fidem in predicatione, et soluit peccata in baptismate, cuius operis participes et adiutores sunt qui predicant, et baptizandorum corpora mergunt. Dei agricultura estis. Ager est hic mundus, id est eius habitatores, quorum corda excolit per predicatores suos. Nam sicut ager uomere et ligone excolitur a cultore, ita uomere predicationis excoluntur corda auditorum, ut sementum fidei et predicationis recipiant, et fructum bonorum operum reddant. Dei edificatio estis, quia ipse uos in sua fide per nostram predicationem edificat, ut ipsum in corde retineatis.

Secundum gratiam Dei, id est secundum sapientiam, que data est mihi pre omnibus apostolis. Ut  sapiens architectus fundamentum posui. Architectus dicitur princeps in structura domus; sapiens architectus est, qui eius a quo instructus est, uoluntatem et auctoritatem imitatur, sicut fecit Paulus Christi doctrinam imitando, non alia predicans quam que ab ipso percipiebat, et in mente uidebat; uel, sapiens architectus est qui super arenam fundamentum non ponit suum, ne sit infirmum, ne super uacuam terram: similiter Paulus, ut sapiens architectus, fundamentum posuit, quia Corinthiis ipse primum predicauit. Nullus enim ante ipsum fundamentum fidei in illis locauerat: alius autem, bonus aut malus edificator uel operator, uideat, et consideret quid superedificet, ut secundum firmitatem fidei siue  fundamenti procedant parietes, id est bona opera.

Fundamentum enim aliud nemo potest ponere, preter id quod positum est, quod est Christus iehsu. Fundamentum appellat in hoc loco fidem Christi Iesu, que bono fundamento comparatur; quia sicut in domo primum fundamentum ponitur, ac deinde parietes eriguntur, ita primum fides collocanda est in cordibus auditorum, ac deinde bona opera debent surgendo apparere: et sicut domus sine fundamento si fuerit, uel si fundamentum infirmum et non solidum habuerit, non potest subsistere, ut non corruat impulsa a uentis et imbribus: ita opera non possunt esse bona neque Deo accepta sine fide perfecta, quia sine fide impossibile est Deo placere; et sicut domus firmum fundamentum habens immota  permanet, ita quicunque ueram sincerissimamque fidem habuerit, inter aduersa et prospera huius seculi firmiter permanebit, quia iustus ex fide uiuit . Sed sicut fundamentum sine structura parietum nichil utilitatis habet, ita quicunque fidem sine operibus habere uidetur, non ideo perfectus habebitur, quia fides sine operibus mortua est . Quapropter exornanda est bonis operibus, ut quod corde credimus, confiteamur ore, et bona opera sectando studeamus decorare. Fundamentum ergo aliud nemo philosophorum, nemo pseudoapostolorum, nemo hereticorum potest ponere preter id quod positum est, quod est Christus iehsu: quia alium deum nemo potest predicare, quam illum quem nos predicamus, neque aliam fidem quam illam  quam annuntiamus, et que in cordibus uestris est, id est fides Christi Iesu: bene autem dicit Christum Iesum fundamentum esse, quia quicunque fidem eius habent, in illorum utique cordibus habitat ipse. Ideoque nemo potest aliud fundamentum ponere in cordibus fidelium quam fundamentum fidei Christi: quoniam si aliam fidem ceperit predicare, a fidelibus non recipietur; et si quis illius doctrinam et errorem susceperit, iam non erit fundamentum, sed potius destructio domus.

Si quis autem superedificat supra fundamentum hoc, id est supra fidem Christi, aurum, id est doctrinam sanctam et rectum sensum, argentum, id est eloquia diuina, de quibus dicit Psalmista: Eloquia Domini, eloquia casta argentum igne examinatum  , et lapides pretiosos, id est diuersa genera uirtutum, quoniam sicut lapides boni insolubiles sunt ab igne, ita et illa eternaliter permanent, nec consumentur ab igne die iudicii. Si quis autem superedificat ligna, fenum, stipulam, id est prauam doctrinam et mala opera. Uniuscuiusque opus manifestum erit in die iudicii. Sicut ergo per aurum sensum perfectum, per argentum eloquia incorrupta, per lapides pretiosos qui ab igne non liquefiunt, uirtutes intelligimus, ita per ligna, fenum, ac stipulam, praua doctrina et mala operatio accipi potest. Aliter: per aurum, et argentum, et lapides pretiosos, possumus intelligere bona opera uirtutesque preclaras: per fenum uero,  lignum, stipulam, leuia peccata, sicut est otiosus sermo, risus inhonestus, et cetera talia. Per plumbum uero, et ferrum, atque stannum, que sancti doctores addunt, grauia et immanissima peccata, que a regno celorum separant. Igitur sicut aurum, et argentum, et lapides pretiosi igne probantur, et tamen non consumuntur, ita in die iudicii qui habuerint bona opera et bonam predicationem, licet per ignem transeant, tamen nullam penam neque lesuram sustinebunt: qui uero habuerint leuia peccata, transeundo per ignem expiabuntur, quia consumentur ibi sicut fenum uel stipula, siue ut ligna comburentur ab igne, tamen ipsi non remanebunt in igne, sed mandati et probati ascendent ad Dominum. At qui habuerint grauia peccata, que a regno  celorum separant, et que Apostolus commemorat alibi, inquiens: Adulterium, fornicationem, et homicidium, et cetera talia; sicut ferrum et plumbum siue stannum liquefiunt quidem, sed non deficiunt per ignem, ita illi pondere peccatorum grauati, remanebunt in igne, et sustinebunt penas non deficientes. Dies enim Domini declarabit, id est, dies iudicii et uindicte Domini manifestabit omnia opera hominum, quia in igne reuelabitur, id est cum igne demonstrabitur ipsa dies. Tradunt doctores, quod quantum spatium eris occupauit aqua in diluuio, que omnes montes transcendit, et  usque ad circulum lune peruenit, tantum spatium occupabit ignis in die iudicii. In quo probabuntur electi sicut aurum, et quorumdam leuia  peccata consumentur, impiis ibi remanentibus. Dicit enim beatus Ephrem quia tantus terror inuadet omnes in die illa et bonos et malos, dum uiderint infernum ardentem, et Dominum Iesum cum maiestate et gloria uenientem ad iudicium, ut si immortales iam non essent effecti, iterum morerentur. Quo timore etiam leuia peccata sanctorum purgabuntur, sicut dicitur: uidentes autem angeli purgabuntur. Angeli hic appellantur electi. Et uniuscuiusque opus quale sit, utrum bonum an malum, ignis ille probabit.

Si cuius opus manserit quod super fidei fundamentum edificauit, mercedem eterne retributionis accipiet. De illis modo loquitur, qui edificant super fidei fundamentum bona opera, que designantur per  aurum et lapides, siue argentum, que manebunt, quia non consumentur ab igne, sed potius probabuntur sicut probatur aurum.

Si cuius opus arserit in igne qui leuia peccata habuerit, que uelut stipula consumentur, detrimentum patietur, id est penas sustinebit dum ceperint illas probari et consumi, licet ipse perierit, sicut sequentia manifestant, Ipse autem saluus erit; sic tamen quasi per ignem, subaudis transiens, et ab igne purgatus et expiatus. Nam et in hac uita electi aduersitatibus et infirmitatibus probabuntur in modum auri et argenti ab igne, sicut tres pueri et sancti martyres, necnon etiam et beatus Iob. Qui uero leuia peccata attrahunt, purgantur ab illis qui a tribulationibus  incenduntur in hoc seculo, uel post mortem in igne purgatorio, uel alia afflictione, orationibusque hominum expiantur. Tamen quod sine illicito amore non habuerunt, utique sine urente dolore non perdent. Qui uero plumbum coaceruant sibi, plerumque in hoc seculo incipiunt cruciari et ex parte pati que in futurum plenius passuri sunt.

Nescitis quia templum Dei estis? id est habitatio Spiritus sancti, et quod Spiritus Dei habitat in uobis? A tempore baptismatis incipit habitare in nobis Spiritus sanctus, et templum illius sunt omnes angeli et omnes iusti.

Si quis autem templum Dei uiolauerit, id est, si quis seipsum corripuerit peccando, uel alios praua doctrina,  sicut pseudoapostoli, uel quemlibet prauo suo exemplo, disperdet illum Deus de numero fidelium suorum et cetu electorum, sicut latro uel homicida, siue quilibet reus a bonis sententia iudicis diuiditur, et malus tortorum in carcerem mittitur. Templum enim Dei, id est templum Spiritus sancti, Patris et Filii, sanctum est, quod estis uos: ideo non debetis illud uiolare. Fideles alloquitur, in quibus Deus per fidem et dilectionem habitat.

Nemo uos seducat, id est, nemo falsorum hominum blandiendo decipiat uos. Si quis uidetur inter uos sapiens esse in hoc seculo, id est apud seculares homines, stultus fiat, stultam deputans temporalem sapientiam, deponat illam, ut sit sapiens apud Deum in futurum. Hoc dupliciter potest intelligi et distingui  hoc modo: si quis uult ueram sapientiam habere, hic, distingue in hoc seculo, stultus fiat, id est hoc credat de Christo, quod sapientibus huius seculi stultum uidetur. Aliter: si quis uidetur sapiens esse in hoc seculo, et subinferendum stultus fiat, ut sit sapiens apud Deum, qui potuit agere quod humana sapientia denegabat.

Sapientia enim huius mundi stultitia est apud Deum. Sapientia huius mundi est qua negatur Deus absque coniuge Filium genuisse. Scriptum est enim in Iob , in uerbis Eliphaz: Comprehendam, id est mendaces ostendam, sapientes, philosophos uidelicet, in astutia eorum, cum Filium meum ex uirgine nasci fecero.

Nemo itaque uestrum, o Corinthii, glorietur in hominibus,  ut illius nomine se uelit appellari a quo baptizatus est, sicut Donatiste a Donato, Apollinariste et Manichei.

Omnia enim uestra sunt, si uos Dei estis, omnia Dei uestra sunt: que omnia? siue Paulus, subaudis minister uester est, siue Cephas, minister uester est, non Dominus. Forsitan ueniens Romam Petrus, per Corinthios transitum fecit, siue mundus, subaudis uester est, quia propter uos factus est, ut utamini bene his que in mundo habentur, et ut credatis illum per uerbum Dei esse factum; siue uita, subaudis presens, in qua oportet bonum operari, uestra est, si ita uiuitis ut Deo placcatis. uel, uestra est, in hoc quia in uestra est potestate, utrum pro Dei nomine  illam uelitis ponere; siue mors, subaudis uestra est, ut si uultis pro Deo moriamini temporaliter, et uiuatis eternaliter; siue presentia, subaudis bona et commoda uestra sunt, ut pauperibus ea distribuatis, a quibus recipi mereamini, et de cetero uiuatis et uestiamini; siue futura gaudia uestra sunt, ut bene conuersantes in hoc seculo, ad ea possidenda quandoque perueniatis.

Omnia enim que dixi et que facta sunt, uestra sunt, id est, ad uestram dignitatem et utilitatem creata sunt.

uos autem Christi semper esse serui debetis duobus modis: uel quia per illum qui est uerbum Dei Patris, cum non essetis, creati estis: uel cum perditi essetis, per illum redempti estis. Christus autem  Dei, subaudis Filius est, et ab illo habet esse, tam secundum Diuinitatem, quam secundum humanitatem, qui ante omnia secula ab illo est genitus, et ab illo habet originem, et in fine temporum secundum humanitatem ab illo factus est.



CAPUT Iu.

Sic nos existimet homo ut ministros Christi et dispensatores mysteriorum Dei. Corinthii, postquam per predicationem Apostoli uenerunt ad fidem, quidam illorum, seducti a pseudoapostolis, non sentiebant de illo quantum dignum erat, quasi non tante dignitatis et gratie esset, eo quod a Domino per presentiam carnis non esset uocatus, quante Petrus aliique apostoli qui eum sunt secuti, et eius predicationem audierunt.  Dicebant etiam illum seductorem et false doctrine predicatorem, honorantes amplius pseudoapostolos seductores suos, qui eis blande loquebantur quam illum qui, ueritatem predicans, eorum uitia redarguebat. Quod ut Apostolo manifestatum est, inter cetera ista scripsit, que hic dicuntur, ostendens hoc debere intelligi de se et sentiri, quod Deus illum ad apostolatus dignitatem elegerat, inquiens: Sic nos, me, et Barnabam, et Sosthenen existimet homo, Corinthius, uel alius quilibet, ut ministros Christi; ac si diceret aliis uerbis: Nolite, o Corinthii, nos despicere ac spernere, eo quod nos a Domino non sumus uocati cum Petro aliisque apostolis, quia non alia predicamus, ego et Barnabas, quam que illi predicant, et qui illos in terra positus  adhuc mortalis uocauit, atque ad gratiam apostolatus accersiuit, et eadem mihi reuelauit de celo, que illos docuit in terra. Nec rogo ut me et Barnabam similes Christo existimetis, sed ut ministros Christi, qui uobis Euangelium e us ministrauimus. Minister Christi est qui preceptum illius seruando imitatur illum, sicut ipse dixit: Qui mihi ministrat, me sequatur . Ille etiam minister Christi est qui eius Euangelium predicando aliis ministrat, sicut Paulus, qui et seruabat, uel predicabat, et ministrabat. Christo etiam ministrat qui bona temporalia pro amore eius pauperibus erogat, quod idem Apostolus adimplebat; non de alienis pauperes sustentando, sed de hoc quod labore manuum acquirebat.  Quod autem sequitur: Et dispensatores mysteriorum Dei: et, ut quidam codices habent, ministeriorum Dei, melius est dicere mysteriorum Dei, quia si dixerimus ministeriorum, erit sensus quasi tantummodo ad di ponendos et ordinandos gradus ecclesiasticos sint uocati, episcopos uidelicet, presbyteros, diaconos, ceterosque ordines, qui et ministeria ecclesiastica appellantur. Cum uero dicimus, dispensatores mysteriorum, intelligimus illius electos ad dispensanda suis auditoribus mysteria et sacramenta ueteris Nouique Testamenti, quamuis et ordines Ecclesie, sicut alii apostoli, ita et ipsi ordinauerint. Dispensatores ergo fuerunt, quia sicut aliquis paterfamilias elegit dispensatorem in domo sua, qui conseruis suis secundum suam uoluntatem singulis  illorum bona sua distribuat, quibusdam amplius, quibusdam minus, et quibusdam hora tertia, quibusdam nona : sic Christus elegit Paulum, et reliquos qui mysteria Euangelii sui secundum qualitatem auditorum distribuerent, perfectis uidelicet et qui capacioris sensus intellectusque erant, alta ac profunda mysteria de Diuinitate omnipotentis Dei committerent, simplicioribus uero simpliciora que capere possent, quod utrumque idem egregius predicator agebat, sicut ipse dixit: Sapientiam  loquimur inter perfectos . Et quid dicit eisdem Corinthiis in hac epistola? Tanquam paruulis in Christo, lac potum dedi uobis, non escam. Istorum mysteriorum diuinorum dispensator erat iste, ideoque se hoc uolebat haberi a suis auditoribus  quod erat, id est minister Christi et dispensator sacramentorum eius, in quo non uerba tantum, sed uirtus fulgebat.

Hic iam queritur inter dispensatores, ut fidelis quis inueniatur. Licet quidam hunc uersiculum interrogatiue uelint legere, tamen secundum beatum Augustinum potius est affirmatiue legendus: sicut sequens manifestabit sensus: Hic, id est in presenti seculo, queritur et consideratur a Deo, ut fidelis dispensator quis inueniatur inter dispensatores alios, sicut ego sum et Barnabas. Pseudo igitur apostoli qui uos decipiunt non sunt fideles dispensatores: quoniam a fide et doctrina Christi discordant. Nam in hoc erant infideles dispensatores, quia adulterabant uerbum Dei et fraudabant. Paulus autem fidelis dispensator erat,  quia sicut ex Deo coram Deo loquebatur. Ille etenim fidelis dispensator Euangelii est qui non alia predicat quam que in Euangelio habentur, sine errore uidelicet et mendacio, et qui non querit suam gloriam ut ipse laudetur ab auditoribus suis, sed ut Deus glorificetur ipse illos: et qui non pro lucris temporalibus, et ut uentrem suum impleat predicationi insistit, sed ut a Domino premium sui laboris percipiat. Igitur si Euangelium per malos non dispensaretur, nequaquam Dominus diceret: Que dicunt bona, facite: et que faciunt mala, facere nolite . Rursus, si per bonos non dispensaretur nequaquam Apostolus alibi diceret: Imitatores mei estote, sicut et ego Christi . Multi ergo  dispensatores sunt per quorum ministerium peruenitur ad eternam salutem; sed queritur a Deo inter dispensatores in presenti, ut fidelis quis inueniatur, uidelicet, ut quod predicat ore, operibus exornet.

Mihi autem pro minimo est ut a uobis iudicer, aut ab humano die. Pseudoapostoli atque philosophi et quidam Corinthiorum seducti ab illis, diiudicabant seu deridebant Paulum, eo quod non discreparet a predicatione Petri aliorumque apostolorum, simpliciter et rustice predicans, dicentes: Si Petrus, Andreas, Iacobus et Ioannes, qui piscatores fuerunt, rustice predicabant, et non scholastice, non est adeo mirum; quare autem Paulus, imitator illorum, rustice, et non philosophice, siue dialectice disputet, qui doctor  legis exstitit, hoc mirum est. Non est ergo aliud, nisi quia magus et seductor est, ut qui ante non potuit persequendo Christianos perdere, saltem seducendo sua predicatione falsa decipiat, fingens se socium esse Petri aliorumque apostolorum. Aliter enim predicat exterius, atque aliter agit interius in occulto. Sed Apostolus, non curans de eorum detractionibus et irrisionibus, sciens pro certo quia nichil nocent homini aliena uerba quem propria non maculat conscientia, subintulit, inquiens: Mihi, inquit, pro minimo est, id est, pro nichilo duco, et non est mihi cura si iudicer, id est si detrahar et irridear a uobis, uel damner quia legibus diuinis debueratis uti, aut ab humano die, id est ab illis qui humanis legibus utuntur, et humanis laudibus et fauoribus delectantur,  loquentes et predicantes philosophice, ut ab omnibus laudentur: quia neque contra leges diuinas, neque contra humanas aliquid perpetro. Humanas leges uel laudes diei comparat, quia illi habentur et uidentur clari et iucundi qui in illis edocti sunt, et qui ab hominibus extolluntur. Sed neque me ipsum iudico, id est, neque meipsum reprehendo in aliquo contra leges diuinas aut humanas egisse, quia nulli uitio subiaceo. Quare:

Nihil enim, subaudis mali, mihi conscius sum, id est, nullius criminis malum in me recognosco, postquam per gratiam Christi expiatus sum ab omnibus peccatis originalibus et actualibus. Et est sensus: si ego meipsum irreprehensibilem inuenio qui melius meipsum noui quam uos, quomodo potestis diiudicare  conscientiam meam, quomodo potestis examinare quo animo et intentione facio quidquid facio, maxime cum nemo sciat hominum que sunt in homine, nisi spiritus hominis qui in ipso est? Felix conscientia que ita secure de se audet loqui. Et ne uideretur Apostolus presumptiue ac superbe talia fateri, subiunxit: sed non in hoc iustificatus sum, subaudis apud me uel apud Deum, ac si diceret aliis uerbis: Licet ego in me nichil mali nichilque reprehensione dignum inueniam, ut quidam mihi detrahant iniuste, quidam extollant suis fauoribus: tamen non ideo iustificatus sum apud me, neque iustificatum esse credo per hoc apud Deum, quia nescio utrum placeant ei que ago, aut qualiter ea accipiat,  qui melius cognoscit quid sit in me quam ego, quoniam et si in maximis operibus peccatorum non deliqui, saltem in cogitationibus deliqui et peccaui. Melius quidem ego memetipsum cognosco quam uos qui me diiudicatis et detrahitis, et melius Deus quam ego. Unde et sequitur: Qui autem iudicat me, Dominus est. Non ideo bona est conscientia mea, quia laudat me aliquis; neque ideo mala, si uos illam diiudicatis. Quid enim iudicatis uel damnatis quod non uidetis? Ille debet alium reprehendere, qui aliquid reprehensibile in eo uidet, quod eius oculos offendit. uos autem, nolite me iudicare et detrahere quasi seductorem et rusticum, aliudque ostentantem exterius, et aliud operantem interius, quia Dominus iudicat me, id est, discernit et probat causam meam  et considerat actus meos, qui nouit non solum de operibus, sed etiam de cogitationibus iudicare. Quantum enim possunt homines de alio iudicare, plus homo utique de seipso: sed Deus plus de homine, quam de se homo. Tanta profunditas est in homine, ut lateat plerumque ipsum hominem in quo est, quanta profunditas infirmitatis latebat in Petro, quando quid intus in se ageretur nesciebat, et se cum Domino, uel pro Domino, moriturum temere promittebat. Nam hoc illi Christus prenuntiabat quod ipse in se ignorabat.

Itaque, subaudis qui nescitis quid sit in homine, et Dominus est qui discernit et iudicat me, nolite ante tempus iudicare, quoadusque ueniat Dominus ad iudicium. De apertis rebus que cognosci possunt  quo animo fiant, permittitur nobis iudicare, uerbi gratia: sicut est homicidium, adulterium publicum, fornicatio et cetera talia. Cuius auctorem criminis non aliter permittitur nobis damnare, secundum auctoritatem sanctorum Patrum, nisi aut confessus, aut conuictus fuerit testibus. De his uero de quibus dubium et incertum est quo animo fiant: sicut est de abstinentia et ieiunio, quando plerique hominum dicunt se non posse abstinere a uino et carnibus, et quod non possint ieiunare, non est nostrum iudicare: quia possunt et bono animo et malo fieri: sicut et de cogitationibus et de his que in occulto fiunt, que, licet dicantur, non tamen per approbationem patent, sed debemus Domini iudicio reseruare, quia si quis de his iudicat que incerta habentur,  omnipotenti Deo, quantum in se est, conatur auferre iudicium. Plerumque tamen nostra credulitas in his fallitur. Pertinet autem ad nos, ne perniciosa opinione fallamur: ut quia non possumus hominum indagare conscientiam, de rebus incognitis iudicium temere non proferamus: hoc est, ut ille uel ille homo utrum sit impudicus pudicusue nesciamus, odio habeamus impudicitiam, et pudicitiam diligamus: tamen presumptuose sententiam non proferamus, neque aliorum criminum narratores simus. Et si illum uel illum iniustum esse iustumue nescimus, amemus iustitiam iniustitiam detestando, non tamen iudicium proferendo quoadusque ueniat Dominus ad iudicium: qui et illuminabit, id est  manifestabit, denudabit, reuelabit abscondita, subaudis opera, tenebrarum que ad tenebras perpetuas ducunt hominem, uel abscondita opera tenebrarum dicit que in occulto fiunt a bonis et malis: et non solum opera reuelabit, sed etiam manifestabit et consilia cordium bonorum et malorum. Cui ergo reuelabit opera et cogitationes, siue consilia cordium? Secundum quod beatus Augustinus dicit, singulis electis manifestabit opera et cogitationes omnium electorum: nec erit quod suis non aperiat amicis, et abscondat alienis, ubi nullus erit alienus. Similiter credendum est omnia opera et consilia reproborum patere ad contumeliam et uerecundiam illorum: nam modo quandiu non uides cor meum et non uideo cor tuum, nox est. Non enim scimus  mortales corda mortalium; lux autem per quam manifestabuntur ista omnia ipse Deus est, qui est uera lux: uideamus quid subiungat Apostolus, et tunc, inquiens, cum Dominus manifestauerit omnia opera abscondita et cordium consilia, iuxta quod dicitur per Prophetam: Ecce ego ad hoc ueni, ut opera et cogitationes congregem singulorum, laus erit unicuique a Deo. Non omnium hominum laus erit, sed unicuique bona opera, et consilia, seu cogitationes habenti, quoniam tunc laudabitur iustus audiens a Domino: Euge, serue bone et fidelis, intra in gaudium Domini tui , et: uenite, benedicti Patris mei, percipite regnum uobis paratum . uituperabitur quoque iniustus accipiens sententiam: Mittite eum in tenebras exteriores, et, Ite,  maledicti, in ignem eternum . A qua maledictione qui fuerint alieni et exclusi, felices regnabunt cum Deo.

Hec autem, fratres, id est nomina falsorum apostolorum, transfiguraui, id est transtuli in me et Apollo propter uos, uidelicet ne uos ad inuidiam et detractionem prouocarem, ut in nobis discatis, subaudis humilitatem, ne, supra quam scriptum est, unus aduersus alterum infletur pro alio. Concatenatio est huiusmodi, ut a nobis discatis humilitatem, ne infletur, id est ne superbia unus aduersus alterum pro alio supra quam scriptum est, id est sicut iam supra scriptum est, quod non debeatis agere, uidelicet ne unus Donatista infletur pro alio, id est pro Donato, a quo baptizatus est, aduersus alterum, id  est Nouatianum, dicens se a sanctiore homine et meliori baptismate esse baptizatum; et iterum Nouatianus contra Donatistam pro alio: pro Nouato uidelicet, a quo est baptizatus, dicens sanctius esse baptismum Nouati cuius baptismate ipse est baptizatus: Meliori  baptismate sum baptizatus quam tu, quia melior est Nouatus Donato.

Quis enim te discernit? subaudis fidelem esse ab infideli, doctum ab indocto, id est, quis te fecit meliorem illo cui non donauit quod tibi donauit? uel quis fecit te meliorem, o Donatista, quam sit Nouatianus, donando tibi uirtutes quas ille non habet? Dedit tibi hoc donum Donatus, an Deus? Utique Deus donis suis et gratia hoc facit, dans uni quod  habet alter. Quid autem habes donorum diuinorum quod non accepisti? subaudis a Deo.

Iam saturali estis, subaudis diuinis mysteriis, iam diuites facti estis in omni uerbo, et doctrina, et abundantia bonorum operum; sine nobis regnatis, securi de premio. Ironice est legendum hoc, et per contrarium, quia non erant illi qui seducti fuerant a pseudoapostolis, saturati diuinis mysteriis, neque diuites, neque regnabant sine illis. Hoc autem quod sequitur optatiue atque affirmatiue est proferendum; et utinam regnetis modo ut et nos uobiscum regnemus; illi in presenti seculo regnant cum Deo, qui talia opera agunt, pro quibus iam securi sunt de premio eterne uite, et qui cum Deo regnaturi sunt, sicut apostoli et sancti martyres.

 Puto enim quod Deus nos apostolos, me et Barnabam, Sosthenen et reliquos, qui uobis predicauimus, nouissimos ostendit tanquam morti destinatos, id est, quando misit nos ad predicandum uobis Euangelium, morti destinauit, quoniam uestra incredulitas et ferocitas non interficiet. Ideo dixit nouissimos, quia post duodecim apostolorum uocationem, et post Domini ascensionem, ipsi uocati sunt et electi quia spectaculum, id est ridiculum, siue irrisio, uel, pro miraculo facti sumus mundo et angelis, uidelicet in mundis spiritibus et malis, et hominibus, qui gaudent de malis atque tormentis que patimur pro uobis. Spectaculum dicitur a spectando, id est uidendo, contemplando; quod et theatrum dici potest; erat enim locus in ciuitatibus, ubi exercebantur ioca  regalia, et ubi decollabantur rei et plerumque innocentes, ut erant sancti martyres, ad quem confluebat omnis populus ad uidendum ea que ibi agebantur.

Nos stulti propter Christum, sicut uos putatis, quia non contradicimus mala inferentibus, et malum pro malo non reddimus; uos autem prudentes in Chrito, sicut uobis uidetur: quia sic uultis esse Christiani, ut prudentiam mundi non amittatis, et magna uultis sentire de Christo infirma denegantes. Nos infirmi, quia nostras iniurias non uindicamus; uos autem fortes, qui uiribus propriis resistendum putatis; uos nobiles, de nobilitate generis gloriantes; nos ignobiles, ut uos putatis. Hec omnia per contrarium intelligi debent et ironice proferenda sunt: quoniam  quod uidetur denegare, hoc affirmat: et hoc denegat, quod affirmare uidetur, quasi diceret: Nos prudentes, uos stulti; nos fortes, qui aduersa huius mundi sustinemus pro Christo, uos infirmi qui talia et similia non audetis sustinere; nos nobiles de genere patriarcharum descendentes, uos ignobiles, id est sine nomine dignitatis, de genere gentilium idola colentium.

Usque in hanc horam, id est usque ad presens tempus, et esurimus longam famem, et nuditatem, et penuriam. Paulus pertulit, qui iuuenis uocatus usque ad senectutem in his perdurauit; Et colaphis cedimur, id est pugnis, quibus omnia genera tormentorum designat; et instabiles sumus, qui pellebantur de loco in locum, effugabantur de ciuitate in ciuitatem.

 Et laboramus operantes manibus nostris. Laborabat Paulus scenofactoria arte a prima hora usque ad quintam, et a quinta predicationis usque ad decimam insistebat: quoniam nolebat a Corinthiis aliquid accipere, neque ab aliis auditoribus, ut libere posset eorum uitia redarguere et corripere. Maledicimur, id est blasphemamur ab infidelibus, quasi magi, malefici, atque sacrilegi, et benedicimus predicando illis Christum.

Blasphemamur quasi seductores, obsecramus, subaudis ut libere audiant doctrinam Domini, quam illi detestantur uelut blasphemiam; petimusque ut dent nobis locum reddende rationis, quo manifeste probemur non esse tales quales blasphemamur. Facti sumus omnium peripsema, id est despectissimi  et uilissimi omnium. Peripsema est proprie limatura et rasura eris, aut alicuius metalli, uel purgamentum pomi, siue quisquilie domus.

Non ut confundam uos, hec scribo, id est, non ut uerecundari uos faciam, sed ut filios meos carissimos moneo quid agere in exemplum Patris debeatis, uel indico uobis qualia perferam, ut et uos similia non dubitetis sustinere pro Christo.

Nam si decem millia pedagogorum habeatis in Christo, id est in doctrina fidei Christi, sed non multos patres potestis habere. Pedagogi dicuntur eo quod pedibus agant, id est ductent, siue ducant pueros, iidem sunt et pedisequi. Pater prius generat filium, postmodum uero pedagogo committit ad instruendum: et cum multos possit habere pedagogos, non  tamen nisi unum patrem. Sic Paulus per predicationis fidem genuerat Christo Corinthios. Sed post discessum eius, acceperunt multos pedagogos, non solum bonos, sed etiam malos, pseudo uidelicet apostolos. Quapropter ipse dicit: Licet multos magistros et doctores habeant, tamen non possunt habere plures patres, uidelicet nisi illum qui primum eis fidem predicauit.

Ideo misi ad uos Timotheum, qui est filius meus carissimus et fidelis in Domino. Latenter eos percutit, et in laude ipsius uituperat illos, quasi dicat: uos non estis fideles. Qui uos commonefaciat uias meas, id est, qui uos commoneat et denuntiet et quid agatur circa me, et que predico opere compleo, et qualiter uiuo, idipsum in Ecclesia predico, quoniam  in omnibus equaliter doceo. Tanquam non uenturus sim ad uos, sic inflati estis superbiendo. Dicebant enim Corinthii: Cognoscit se Paulus rusticanum esse nostri comparatione, et ideo non uenit ad nos, nec nobis cure est, quoniam habemus nostros philosophos. Peccatores nos putat esse, ideoque dedignatur uenire ad nos, nec nobis cure est, quoniam habemus nostros apostolos: faciat quod uult. Quapropter subiunxit Apostolus:

ueniam autem ad uos cito, si Dominus uoluerit, sed modo non dimittam Ephesum ut ad uos ueniam, quia maius lucrum hic acquiro Deo quam apud uos. Cum autem uenero, et cognoscam, non sermonem eorum, subaudis tantum, qui inflati sunt, sed uirtutem,  id est, cum uenero, non considerabo sermonem eorum pompaticum, qui modo superbiunt, sed uirtutem, id est uite meritum et rationem ueritatis, quomodo credant, uel quas uirtutes miraculorum possunt operari, qui ita inflantur.

Non enim in sermone pompatico atque polito est regnum Dei, id est non consistit in sermone sermo predicationis et Euangelii, quod regnum celorum appellatur, eo quod suos obseruatores ad regnum Dei perducat, sed in uirtute boni operis consistit: quia in regno celorum non regnant uerba, sed facta: uel, in uirtute miraculorum consistit, quando quod predicatur uerbis, miraculis confirmatur.

Quid uultis? o Corinthii, uultis ut in uirga ueniam ad uos? id est uindicta uitiorum uestrorum, et in seueritate correptionis, sicut Moyses in Aegyptum,  quod significabatur per uirgam quam ferebat: an uultis ut in caritate, siue dilectione, et spiritu mansuetudinis ueniam? id est in lenitate mentis, et humilitate, atque tranquillitate, et est sensus: Si uultis ut in uirga non ueniam, manebitis incorrepti; sin autem in animo pacifico et lenitate mentis, corrigite uos et emendate agentes penitentiam.



CAPUT u

Auditur inter uos fornicatio talis qualis nec inter gentes, id est inter paganos, ita ut uxorem patris sui aliquis habeat, nouercam uidelicet suam.

Et uos inflati estis, id est in superbiam eleuati superbitis, et non magis luctum habuistis pro hoc scelere, sicut Samuel lugebat super Saul, et est sensus: Cum  debuissetis lugere peccatum illius, et a uestro consortio huiusmodi separare, magis in superbiam estis eleuati, quia intuitu illius scelesti, putatis uos magni meriti esse, et sanctiores illo apparere.

Ego quidem absens corpore, presens autem Spiritu, subaudis sancto, qui replet omnia, ut beatus Ambrosius dicit: Tanta gratia erat concessa Paulo, ut ubicunque esset, per Spiritum sanctum cognosceret quid alibi gereretur ab his quibus euangelizauerat. Iam iudicaui eum qui sic operatus est, ut presens, id est, illum qui uxorem patris accepit, iam iudicaui quasi presens sim corpore.

In nomine Domini nostri Iesu Christi, id est uice illius cuius legatione fungor, congregatis uobis et meo Spiritu, id est Spiritu sancto, cum uirtute Domini  Iesu, id est cum sententia Domini Iesu que in me est. Ecce tres persone: Spiritus sancti uidelicet, et Domini Iesu, atque illorum in quorum numero omne iudicium agitur et roboratur, iuxta quod Dominus dicit: In ore duorum uel trium testium stet omne uerbum . Ab his tribus personis iam iudicatum habebat Apostolus tradere huiusmodi hominem Satane in interitum carnis, siue in afflictionem, et ut uexaretur a diabolo in corpore graui egritudine, non tamen amentem neque phreneticum illum redderet, ut spiritus, id est anima illius, saluus sit in die Domini nostri Iesu Christi, id est iudicii. Dicit beatus Augustinus quia hec potestas et gratia data erat Apostolo, ut peccantes et penitentiam nolentes  agere posset diabolo tradere ad uexandum in corpore, sicut istum, necnon Hermogenem et Philetum, de quibus ipse dicit: Quos tradidi, inquiens, Satane, ut discant non blasphemare . Eiiciebat enim illum talem ab Ecclesia et ab omni societate, et sic diabolus per imperium et permissionem illius nimium graui infirmitate uexabat illum, putans se animam illius per talia posse auferre, sed piissimus predicator in anima non dabat ei potestatem, ut illum amentem redderet, uel exstingueret.

Non est bona gloriatio uestra, o Corinthii, qui gloriamini in peccato illius, putantes uos comparatione illius meliores esse. Nescitis quia modicum fermentum totam massam corrumpit? Fermentum hic duobus modis possumus intelligere: prauam uidelicet doctrinam, et peccatorem hominem. Sicut modicum  fermentum omnem massam farine conspersam corrumpit, et ad suum acorem trahit, ita mala doctrina uel unus peccator homo totam congregationem Ecclesie solet corrumpere suo malo exemplo. Et omnes qui possent eum corripere et non corripiunt, utique similes ei efficiuntur in pena. Siue praua doctrina seu malus et indisciplinans peccator qui non uult se emendare, ab Ecclesia debet expelli.

Expurgate uetus fermentum. Precipit egregius predicator Corinthiis fornicatorem, qui uxorem patris acceperat, a suo conuentu expellere, quem ille iam traditum habebat diabolo ad purgandum, quatenus quo suadente peccauit, eo uexante purgaretur: et dum uideret se eiectum in presenti seculo a  cetu fidelium, erubesceret de reatu suo, metuens similiter eiici in futuro a societate sanctorum. Ideoque hoc iussit Apostolus, ut per presentem tribulationem et miseriam euaderet penas ignis eterni, et spiritus eius saluus fieret in die Domini: Expurgate, inquit, uetus fermentum, id est fornicatorem qui incestum perpetrauit, uxorem patris accipiendo. Quem idcirco uetus fermentum appellat, quia in conuersatione et peccato ueteris hominis Ade adhuc erat positus qui primus peccauit. Omne enim peccatum ad ueterem hominem pertinet. Ponitur etiam fermentum aliquando pro bona doctrina, aliquando pro mala. Pro bona ponitur, ut in Euangelio secundum Mattheum, ait Dominus: Simile est regnum celorum fermento, quod acceptum mulier abscondit in  farine satis tribus, donec fermentatum est totum . Fermentum hic appellat feruorem dilectionis Dei et proximi, et cognitionem sancte Trinitatis, que feruet in cordibus fidelium, et continetur in doctrina euangelica. Mulier ista que accepit fermentum, sancta Ecclesia est, que dilectionem Dei et proximi cognitionemque sancte Trinitatis predicauit Asie, Europe et Africe, donec fermentaretur totum, id est, donec per quadrifidum orbem istam predicationem spargeret, et ex omnibus gentibus ad fidem Christi traheret. Ponitur et pro mala doctrina et mala conuersatione, ut idem Redemptor noster ait: Cauete autem a fermento Phariseorum , id est a mala illorum doctrina: et cauete a fermento  Herodis, id est ab homicidio et adulterio illius. Sic in hoc loco ponitur cum additamento pro conseruatione ueteris hominis, et pro mala doctrina: quia erant apud Corinthios pseudoapostoli, qui prauam doctrinam seminabant inter illos, quam precepit Apostolus spernere. Ut sitis noua conspersio, sicut estis azymi. Fermentum, Greco uocabulo dicitur zyma, inde Latine uocatur azymus panis, id est non mistus, sine azyma, id est fermento, et est sensus: Ideo, inquit, precipio expurgare uetus fermentum a uobis, ut in nouitate uite permaneatis, sicut estis azymi. Id est, sicut noui effecti estis ab omnibus peccatis originalibus et actualibus in baptismate, manentes sine zyma, id est sine peccato, in quantum humana fragilitas cum Dei adiutorio ualet. Etenim  pascha nostrum immolatus est Christus. Pascha appellatur festiuitas, quam celebrabant Iudei per singulos annos ob memoriam egressionis sue de terra Aegypti, et agnus qui immolabatur in eadem festiuitate appellabatur pascha, sicut discipulorum uerbis ostenditur, qui dicunt Domino: Ubi uis paremus tibi comedere pascha ? id est agnum. Secundum hunc morem loquitur Apostolus, et hic, inquiens, Etenim pascha nostrum Christus est immolatus, ac si diceret: uultis scire quid sit pascha? Christus immolatus. Non est nobis immolatus agnus legalis uel typicus, sed uerus agnus, qui tollit peccata mundi, est pro nobis immolatus in ara crucis, de quo Ioannes ait: Ecce agnus Dei, ecce qui tollit peccata mundi . Istius agni carnes quotidie  immolantur in Ecclesia, et comeduntur a fidelibus. Illi qui comederunt carnes typici agni, transitum fecerunt de Aegypto in terram repromissionis, et nos similiter transire debemus de tenebris infidelitatis ad uirtutes, et de seruitute diaboli ad libertatem Christi, et de morte ad uitam. Illi septem diebus celebrabant festiuitatem paschalem, et nos nunc septem diebus celebramus pascha, si per omne tempus uite nostre quod septem diebus uoluitur, transitum facimus a uitiis ad uirtutes.

Itaque epulemur. Alia editio habet: Itaque festiuitatem celebremus. Et nos quibus immolatus est agnus uerus Christus, celebremus festiuitatem, id est gaudeamus, et exsultemus, et letemur letitia spiritali. Non in fermento ueteri, subaudis epulemur,  uel simus. Legimus in Exodo, quod quando filii Isrel egressi sunt de Aegypto, non detulerunt inde fermentatam farinam, sed tantummodo conspersam. Cogentibus enim Aegyptiis ne moram facerent egrediendi, reliquerunt ibi fermentum. Aegyptus que interpretatur tenebre, significat tenebras infidelitatis: fermentum significat peccatum. Et nos Aegyptum relinquimus et fermentum peccati, quando per fidem deserimus infidelitatem, et relinquimus peccatum, transeuntes per aquam baptismatis ad terram repromissionis. Fermentum ergo uetus appellat uetustatem peccati et conuersationem ueteris hominis. Neque in fermento malitie et nequitie. Malitia et nequitia proprie ad interiorem hominem pertinent,  hoc est, ad mentem. Sed Apostolus non curans de proprietate uerborum, unum retulit ad exteriorem, ad interiorem alterum, nam malitia est maleuolentia siue mala uoluntas. Hic autem pro mala operatione ponitur. Nequitia est superbia uel audacia ad malum, siue mala cogitatio, et est sensus: Non epulemur neque letemur in uetustate peccati, neque in conuersatione ueteris hominis, neque in perpetratione mali operis, aut male uoluntatis, aut in superbia uel audacia mentis ad malum, sicut solent amatores huius seculi agere, qui letantur cum malefecerint, et exsultant in rebus pessimis. Sed in azymis sinceritatis et ueritatis, subaudis epulemur et letemur. Sinceris materia est que naturam suam perfecte seruat, et nulla corruptione interius fucata aut  corrupta, semper in melius proficit non in peius. Et nos tunc sumus sinceri, quando omnia in simplicitate et puritate mentis agimus, semper in melius proficientes, uel malum pro malo non reddentes, siue aliis offendiculum per malum exemplum non generantes. Et nos in azymis sinceritatis et ueritatis epulamur, quando omnia in integritate et puritate mentis agimus et sine corruptione, non duplicitate uel simulatione aliquid agentes, aut pro humana laude lucrisque temporalibus, sed pro remuneratione patrie celestis et ut Deo soli placeamus.

Scripsi uobis in epistola, ne commisceamini fornicariis, id est ne similes illis efficiamini, uel ne uelitis interesse illorum societati. Miserat eis Apostolus paruam epistolam, ne commiscerentur fornicariis talibus,  qualis erat ille qui uxorem patris habebat. Sed Corinthii male intellexerant hoc, putantes quod de infidelibus gentibus diceret, non de fidelibus. Ideoque repetit ista, et corrigit eos, inquiens: Non utique fornicariis huius mundi, id est non dixi uel scripsi de fornicariis huius mundi, paganis uidelicet, sed de illis qui sunt inter uos. Alioquin debueratis de hoc mundo exisse, id est, si paganis iterum commisceremini ad paganismum transeundo, melius uobis erat ab hac uita transisse, quam illis misceri. Aliter: Alioquin debueratis de hoc mundo exisse, id est, si in talibus peccatis permanere uultis, melius esset uobis mori et exire a corpore. Commiscetur fornicario quis, aut fornicando, aut etiam illi in aliquo famulatu cibi et potus uel colloquio fauendo, uel non increpando.  Idcirco autem melius est ab hac uita exire, quam in peccatis manere, quia quanto amplius uiuit in illis, tanto maiorem penam sibi acquirit.

Si is qui frater nominatur, inter uos, id est fidelis dicitur esse, est fornicator, cum huiusmodi, id est, cum tali, nec cibum sumere. Quid enim mihi est de his qui foris sunt, iudicare? Id est, quid pertinet ad me, iudicare de his qui foris sunt, de paganis uidelicet, qui extra Ecclesiam sunt? Nonne, de his qui intus sunt, in Ecclesia, uos iudicatis? siue discernitis, id est nonne uos potestis satis discernere, cum quibus debeatis commisceri ex his qui in Ecclesia sunt.

Nam eos qui foris sunt, id est paganos et infideles, Dominus iudicabit, quoniam qui non credit, iam  iudicatus est. Auferte malum ex uobis ipsis, id est, qui malum opus fecit, a uestra societate expellite, ne eius miseria alii uitientur. uel, quidquid mali in uobis est, auferte a uobis, etc.



CAPUT uI.

Audet aliquis uestrum habens, o Corinthii, negotium, quod dicuntur quasi nec otiosi, id est causam et accusationem aduersus alterum fratrem fidelem, apud iniquos, id est paganos, iudicari, id est, iudicium accipere, et non apud sanctos, id est fideles? Quidam Corinthiorum credentium, sed non recte uiuentium, habentes accusationem et iudicium aduersus aliquem fratrem fidelem, ibant ad iudices paganos et infideles, ut illorum iudicio damnaretur et iudicaretur ille contra quem falso aut ueraciter  causam habebant, lucrantes eos muneribus, quatenus falso aut ueraciter illum diiudicarent. Qui iudices iniqui appellantur: uel quia alieni erant a Deo, uel etiam quia leges diuinas hominibus concessas, frequenter accipientes munera cum adulatione, aut spernebant aut falsa interpretatione auctoritatem illarum legum idolis suis deputabant dicentes: sic et sic dicit ille Deus meus in lege, quam nobis suis cultoribus tradidit. Quapropter, quia Corinthii hoc faciebant, redarguit eos Apostolus, inquiens: Audet aliquis uestrum hoc facere? Omnino non debuit tanta presumptio esse in nobis, ut aliquis dimittens fideles, causa iudicii iret ad infideles iudicari fratrem suum ab illis.

An nescitis quoniam sancti de hoc mundo iudicabunt,  id est, nescitis quod sancti amatores huius mundi iudicabunt ex exemplo fidei sue, et comparatione melioris facti, non potestate sicut iudices seculi. Et si in uobis, id est, per uos et uestram comparationem, iudicabitur mundus, amatores uidelicet mundi, indigni estis qui de minimis iudicetis? Hoc quidem non affirmatiue, sed potius increpatiue et interrogatiue legendum est. Est autem sensus huiusmodi: Si comparatione uestri damnabuntur seculares homines et mundi amatores, indigni estis, id est indignos uos iudicatis, ut de minimis iudiciis uel causis iudicetis, de equo uidelicet ablato et aliquo furto, subaudis non estis indigni, ea uidelicet iudicare que mundi sunt.

Nescitis quoniam angelos iudicabimus? Malignos  uidelicet spiritus, eodem modo quo et mundum: Quanto magis secularia! id est, amatores seculi. Hi qui, Dei auxilio freti, obedientiam et humilitatem seruarunt comparatione sui iudicabunt malignos spiritus, qui per superbiam ceciderunt.

Secularia igitur iudicia si habueritis, id est, ad corpus pertinentia siue corporea, ut est de ueste furata, uel equo, aut aliquid tale, contemptibiles qui sunt in Ecclesia, illos constituite ad iudicandum. Hoc dupliciter potest intelligi. Secundum Augustinum contemptibiles appellat simplices, qui nec notitiam diuine legis neque humane habebant, neque prudentiam discernendi in negotiis et quorum persone despicabiles habebantur, quos illi constituerant iudices,  ideoque illi qui aliquod negotium habebant Christiani, necessitate cogente, quia non habebant iudices utiles sibi, pergebant ad iudices paganorum, qui in circuitu suo erant. Secundum hunc sensum, non dicit affirmatiue hoc, sed ironice precipit quod illi agebant, quod et sequentia manifestant. Secularia, inquit, iudicia si habueritis, illos qui nec possunt neque sciunt discernere illa, illos constituite ad iudicandum.

Ad uerecundiam uestram dico, quia non debueratis ita agere. Quasi diceret: Non imperatiue hoc precipio, sed ironice et denegando, quia licet uos ita agatis, non debuistis taliter agere, sed debueratis tales constituere, qui aliorum causas discernere et diiudicare scirent: et quorum persone honorabiles  essent: ut non esset necesse aliquem propter hoc ad gentilium iudicem transire. Igitur nolite constituere amplius contemptibiles. Secundum Gregorium contemptibiles possumus intelligere seculares homines, humanarum legum scientiam habentes, in personis quoque honorabiles, qui, comparatione illorum qui diuinas leges intelligunt, et mysteria sancte Trinitatis penetrant, contemptibiles sunt et simplices, licet ipsi fideles sint. Et est secundum hunc sensum affirmatiue legendum: Quia tales constituendi sunt, et a canonibus filii Ecclesie appellantur; et tales debuerant illi constituere; unde et subditur: Ad uerecundiam uestram dico, quia etiam me non precipiente hoc facere debuissetis. Ideoque tales precipit constitui, quia illi qui altari debent  deseruire, et diuina eloquia meditari, et populis uerbum predicationis exhibere, a secularibus negotiis et iudiciis alienos se debent reddere. Sic non est inter uos, id est, nunquid non est inter uos, sapiens quisquam qui possit iudicare inter fratrem suum? sed frater fidelis cum fratre fideli contendit, subaudis certe est. Et hoc interrogatiue atque increpatiue est legendum. Quem superius appellauit, secundum Gregorium, contemptibilem, siue simplicem in diuinis legibus cooperatione doctorum et predicatorum, modo appellat sapientem in humanis legibus, quem precipit constitui. Secundum Augustinum autem, quia illi despicabiles constituebant, dixit iste: Nunquid non est aliquis sapiens inter uos qui possit constitui, ut fratres inter se non contendant? et  quod peius est, hoc etiam apud infideles faciunt, duplicantque peccatum, et quod litigant, et quod in presentia infidelium litigant, a quibus blasphematur nomen Christianitatis.

Iam quidem omnino delictum, id est offensio et peccatum, est in uobis, quod iudicia habetis inter uos, quia accusatio litem, lis discordiam, discordia odium generat. Ne forte illi dicerent, omnino hoc peccatum non est, si mea requiro, ideo Apostolus dixit. In ueritate dico, delictum est in uobis, quia contra preceptum Domini agitis, qui dixit: Si quis aufert que tua sunt, ne repetas , et nobis pacem suam commendauit. Quare non magis iniuriam accipitis? id est, quare non magis damnum sustinetis, ut preceptum  Domini custodiatis. Quare non magis fraudem patimini? quam uos aliis fraudem faciatis, uel iniurias inferatis: Sed uos non solum repetitis uestra, sed etiam iniuriam aliis facitis, percutiendo illos, et fraudatis; et hoc, subaudis facitis, fratribus uestris in fide, cum quibus pacem habere debueratis.

An nescitis quia iniqui, id est peccatores, regnum Dei non possidebunt? Nolite errare, id est, a rectitudinis uia declinare. Errabant Corinthii, qui uno uitio non credebant hominem separari a regno Dei, nisi omnibus fuisset implicatus. Ideo subdit, commemorando que uitia singula regno Dei separant, dicens: Neque fornicarii, subaudis regnum Dei possidebunt, nisi penitentiam dignam in hoc seculo positi egerint secundum quantitatem peccati, et eleemosynis  illud redimerint: uel nisi penitentiam agentes mors illos inuenerit, ut post mortem hoc quod deest de penitentia, in locis purgatoriis deleatur, et per orationes bonorum hominum, et per oblationem sacrificiorum. Dicit etiam beatus Gregorius, quia aliter orationes et oblationes obtinere non poterunt bonorum operum, nisi ille pro quo offeruntur, illud in hoc seculo positus bona intentione promeruerit, et eleemosynis, ut si tempus ei esset concessum, illa plangeret, et alia plangendo non committeret.

Omnia mihi licent, id est, omnia genera ciborum licitum est mihi sumere, quia omne quod intrat in os, non coinquinat hominem , etc: uidit Deus cuncta que fecerat, et erant ualde bona . Omnia quoque munda mundis ; sed non omnia  expediunt, id est non omnia sunt utilia, quia quedam sunt uenenata, et usu horrida: uel non expediunt propter scandalum fratrum, quia melius est non manducare, quam fratrem scandalizare. Omnia mihi licent, subaudis que permissa sunt apostolis a Domino Iesu, ut qui Euangelium predicant, de Euangelio sumptus accipiant, ab his quibus predicant: sed ego sub nullius redigar potestate, id est nullius potestati me subdam. Beatus Apostolus noluit se subdi Corinthiis, aliquod munus ex eis accipiens, ut omnia uitia libere redarguere posset, ne causa uentris uigor euangelice ueritatis torpesceret, et ne occasionem pseudoapostolis daret exspoliandi domos, essetque Euangelium uenale.

Esca uentri, subaudis modo seruit, et uenter seruit  escis; Deus autem et hunc, subaudis uentrem, destruet per mortem, cum cessauerit officium edendi, et redactus fuerit in puluerem, et hanc, subaudis escam, destruet, cum homines nasci desierint. Corpus autem hominis, non fornicationi, subaudis debet seruire, sed Domino, et Dominus corpori, subaudis immortalitatem dabit.

Deus uero Pater et Dominum suscitauit, et uere Filius suscitauit semetipsum, et nos suscitabit, Deus Pater cum Filio, per uirtutem suam.

Nescitis quoniam corpora uestra membra sunt Christi? Generaliter tota Ecclesia est corpus Christi, quia ipse est caput et princeps eius secundum humanitatem, eo quod homo factus est propter nos, singuli autem electi membra sunt eius. Si ergo Dominus  iehsu Christus tantummodo animam susciperet, membra eius non essent nisi anime nostre. Qui uero et corpus suscepit, per quod etiam nobis est caput, qui ex anima et corpore constamus, profecto et membra illius sunt corpora nostra. Tollens ergo membra Christi, faciam membra meretricis? Absit, quia membra que meretrici adherent et copulantur, desinunt esse membra Christi

An nescitis quoniam qui adheret meretrici, in coitu, unum corpus efficitur? et per naturam, et per maculam peccati unum efficiuntur. Per naturam masculus et mulier unum corpus sunt, quia mulier de uiro sumpta est: per maculam uero peccati, concumbendo simul, in ipso amplexu coitus unum corpus fiunt, sicut et ille qui legitime uxori copulatur. uel  etiam qui adheret meretrici, unum corpus efficitur, quia similis ei efficitur per peccatum. Erunt enim, inquit, duo in carne una, in personis: uel quia ex uiri corpore facta est mulier, uel etiam simul concumbendo unum corpus efficiuntur.

Qui autem adheret Domino, unus spiritus est. Spiritus sanctus per se Deus est, et mens hominis: siue spiritus cum spiritualiter uiuit, et uoluntatem Dei adimplet per fidem et dilectionem adherendo summo Spiritui, efficitur cum eo unus spiritus

Fugite fornicationem. Non dixit, pugnate contra fornicationem, sed fugite. Cum enim multa sunt uitia contra que pugnare debeamus, uerbi gratia, sicut contra ebrietatem et gulositatem, abstinendo a nimia potatione uini, et perceptione ciborum, similique  modo contra alia, contra fornicationem non precipitur nobis pugnare, sed fugere, quia nullo modo melius uitari potest. Debemus enim fugere locum et declinare personas, quibus facile fornicatio suggeritur, et querere multitudinem bonorum hominum, quorum reuerentia timeamus fornicationem perpetrare, licet concupiscentia nobis suggerat. Omne enim peccatum, quodcunque fecerit homo, extra corpus est; qui autem fornicatur in corpus suum peccat. Questio oritur in hoc loco: Cum Dominus dicat: De corde exeunt cogitationes male, adulterium, fornicatio, homicidium, furtum, ceteraque talia et cum nullum peccatum fiat nisi corpore delectante et anima consentiente, quare Apostolus dicat omnia peccata extra corpus esse, solumque peccatum fornicationis in  corpore consistere? Que hoc modo soluitur, quia ad exaggerandum tantum malum, hoc dixit Apostolus, quoniam comparatione istius peccati, omnia peccata quasi extra corpus sunt. Dum enim facit furtum, homicidium, aut aliquid tale, dum illud agit, aliud potest cogitare, uerbi gratia: uult facere furtum, cogitat se penitentiam acturum: profert falsum testimonium, forsitan de penitentia quam agere debet, cogitat. Dum autem fornicatur, ita pre omnibus peccatis tota mens absorbetur in coitu, totumque animum uoluptas corporis ita facit captiuum atque seruum sibi, ut totus sit homo carneus nichil ualens cogitare, propter quod delectatione corporis agit.

An nescitis quoniam membra uestra templum sunt  Spiritus sancti qui in uobis est? a tempore baptismatis, quem habetis a Deo et non estis uestri? Superius dixit, templum Dei, hic Spiritus sancti, quia in substantia idem est Spiritus sanctus quod et Deus. Et in quo habitat Spiritus sanctus, habitat Pater, habitat et Filius: quia sicut sunt unius substantie, uniusque Deitatis, ita inseparabiles sunt. Quandocunque animus et delectatio trahit nos ad libidinem, uel ad aliquod uitium, debemus considerare quod non sumus nostri, neque nostre potestatis, sed Christi serui sumus, cuius uoluntati obedire debemus, cuius sanguine redempti sumus, sicut sequentia manifestant. Pulsatur corpus delectatione, uult anima consentire, debet rationabilitas anime ad se redire ac dicere: Quid cogitas? quid estuaris? quo uis ire? Non es tue  potestatis, sed Christi seruus es, qui te redemit pretiosissimo sanguine suo a diaboli captiuitate: utquid iterum uis captiuari a diabolo, et eius potestati subdi, qui tibi in primo parente omnem gloriam abstulit? Dum talia ceperit cogitare, omnipotentis Dei gratia protectus euadet laqueos incentiue delectationis.

Empti enim estis pretio magno, non auro, neque argento, sed sanguine Christi. Ille qui emitur siue redimitur, captiuus tenetur, et seruus est illius a quo redimitur. Sic genus humanum captiuum tenebatur a diabolo, seruusque erat diaboli, quoniam accipiendo dulcedinem pomi uetiti, uendidit semetipsum illi. Redemptus uero sanguine Christi, illius seruus est, eiusque uoluntati obtemperare debet.

Glorificate et portate Deum in corpore uestro. Ille  Deum glorificat, qui mandata illius seruando, alios ad laudem Dei excitat, iuxta quod Dominus ait: uideant opera uestra bona, et glorificent Patrem uestrum . Deum etiam portat, qui eius notitiam preceptaque in mente gerendo, operibusque implendo, sancte uiuit et iuste, secundum quod Dominus precipit: Sancti estote quia et ego sanctus sum . Quicunque ergo sancte uiuendo sanctus est, Deum portat in mente sua, ad cuius imaginem est factus in anima.



CAPUT uII.

De quibus autem scripsistis mihi, subaudis per uestras litteras, bonum est homini mulierem non tangere, siue non accipere. Pseudoapostoli dicentibus ad Corinthios:  Non debetis mulieribus adherere, qui mundi Deo seruitis, sed qui creditis in Christum, uestras uxores debetis dimittere, scripserunt apostolo Corinthii super hac re utrum deberent uxoribus adherere in coitu necne. Quibus Apostolus respondit: Bonum quidem esse ab uxore abstinere, sed melius esse accipere, quam cum alterius perpetrare adulterium aut aliquo modo fornicationem.

Uxori uir debitum reddat, similiter autem et uxor uiro, id est non se subtrahant ab inuicem a coitu: uolente uiro concumbere, locum det et licentiam mulier. Similiter et uir seruiet mulieri, reddens ei debitum concumbendi, illa uolente

Mulier sui corporis, id est sui genitalis membri, potestatem non habet, ut prohibeat uiro coitum, sed  in uiri potestate est. Similiter uir sui corporis, id est sui uerendi siue genitalis membri, non habet potestatem, ut mulieri prohibeat coitum, sed in mulieris potestate est. Sic sibi sunt inuicem debitores, et quod maius est, serui, ut una debeat esse uoluntas in lege nature. Dies festi, diesque purgationis, et ipsa ratio conceptus et partus iuxta legem cessari his debere monstrantur.

Nolite fraudare inuicem, id est nolite uos subtrahere ab inuicem, ne forte discessio generet fornicationem, nisi forte ex consensu, id est communi uoluntate et consilio, ut uacetis orationi ad tempus. Omni quidem tempore orandum est nobis, orationique insistere debemus, sed tunc acceptior est Deo nostra oratio, quando mundo corde et corpore profertur.  Cum enim quis etiam concessa non tangit, ostendit se uelle accipere quod precatur. Et iterum reuertimini in idipsum, id est ad licitum coitum. Consilium dat coniugatis, ut post dies orationis ad usum naturalem reuertantur, exponens causam quare hoc precipiat: Ne tentet, inquit, uos Satanas, siue diabolus, propter incontinentiam uestram; uidelicet ne uno subtrahente, aliter fornicetur, et Satanas locum tentandi inueniat.

Hoc autem dico secundum indulgentiam, non secundum imperium, quia non precipio, sed permitto. uolo enim omnes homines esse sicut meipsum, id est, si fieri posset, uellem omnes homines esse sicut ego sum, et amare uirginitatem sicut ego amo. Sed quia non potest fieri, concedo secundum indulgentiam  infirmis, qui se non possunt continere, non tamen precipio perfectis secundum imperium, quia omnes homines uellem me in omnibus imitari, et in integritate corporis permanere, quia scio quantum ualeat castitas apud Deum, alius quidem sic ut uirgo maneat, alius uero sic, ut sit cum coniuge.

Melius est enim nubere quam uri. Non dixit ideo comparatiuo modo melius est nubere quam uri, quasi bonum sit uri, ideoque est melius nubere, sed consuetudinem secutus est. Solemus enim dicere: Melius est lucrum facere quam damnum. Melius est unum oculum habere quam nullum. Melius est uno pede inniti, et ex altera parte baculo sustentari, quam fractis cruribus repere. Sic melius est nubere et uxorem ducere, quam uri, quod est proprie, calore  corporis cogente, libidinem explere, et quocunque modo nefas perpetrare

His autem qui matrimonio iuncti sunt, id est uxori legitime, que coniunctio matrimonium dicitur a matrona, eo quod sit mater filiorum, precipio non ego, ex mea sententia, sed Dominus in Euangelio, uxorem a uiro non discedere, excepta causa fornicationis.

Quod si discesserit, causa fornicationis, innupta maneat aut uiro suo reconcilietur. Nam ceteris ego dico, non Dominus. Locutus est superius cum innuptis et uiduis atque coniugatis fidelibus, modo dicit ceteris, id est permistis infidelibus cum fidelibus. Quare dicit, ego dico, non Dominus? Nunquid Dominus  non loquebatur per eum? Utique. Sed ideo dixit se dicere, et non Dominum, quia hoc preceptum non continetur in Euangelio dictum a Domino, sicut illud superius, quod non debeat uir dimittere uxorem suam nisi causa fornicationis. Si quis frater fidelis habet uxorem infidelem, siue non credentem, et hec uxor consentit habitare cum illo, id est, si nomini Christiano non detrahit, non dimittat illam: quia accidere solebat, ut uiro credente mulier infidelis persisteret, et plerumque uxore credente, uir infidelis maneret. Ideo talia precepit Apostolus, ut si nomini Christiano non detraheret, non dimitteret aliquis sociam suam.

Sanctificatus est enim uir infidelis per mulierem fidelem. Iam hoc euenerat in multis post Domini  ascensionem, ut per mulierem fidelem, sanctificatus esset uir infidelis credendo in Christum, illius predicatione et bono exemplo, que de superba facta erat humilis et subiecta uiro, et per uirum fidelem, mulier infidelis saluata est similiter quondam. Alioquin filii uestri immundi essent: nunc autem sancti sunt, id est, si ambo infideles essetis, uel ille qui fidelis factus est, iterum reuerteretur ad paganismum propter illum qui noluit credere, utique filii uos imitarentur: uel etiam si fidelis dimitteret socium suum infidelem, essentque separati ab inuicem, filii forsitan immundi essent, quia idolis deseruirent, patre infideli, uel matre infideli adhortante, et immundi essent etiam ex cibis quos comederent idolis consecratis. Nunc autem dum simul morantur fidelis  cum infideli, forsitan filii illorum fidelem imitantur, et sancti sunt.

Quod si infidelis, uir aut mulier, a socio fideli discedit, nolens credere, discedat, id est, liberam habeat potestatem discedendi: tamen fidelis non proiiciat illum a se, neque propter illum discedat a fide. Non enim seruituti subiectus est frater aut soror in eiusmodi, id est in tali facto, id est: infidelis, si non uult manere cum fideli, ille qui fidelis non est ita subiectus illi ut debeat illum sequi, neque subiectus est culpe propter hoc si ille discedit: In pace enim, id est, ad concordiam uocauit uos Deus. Idcirco si uult discedere infidelis qui blasphemat nomen Domini, recedat ut pacem possit habere fidelis, id est, non oportet litigare cum eo qui discedit.  Unde enim scis, mulier aut uir, si unus alterum saluum faciet, nisi sicut unicuique, uiro et mulieri, diuisit, siue disposuit, Dominus, subaudis tempora credendi, ut primum credat uir deinde mulier, aut primum mulier, deinde uir. Unumquemque sicut uocauit Dominus ad fidem, ita ambulet, ita maneat, id est, si habes uxorem, tene eam: si non habes, ducere non compelleris.

Circumcisus aliquis uocatus est? non adducat preputium. Quid est quod loquens Apostolus de uxoribus atque coniugatis, sic subito transiuit ad circumcisionem atque preputium? Et quomodo potest adduci preputium quod precisum est? Notandum in hoc loco quia non de circumcisione, id est exspoliatione  pellis genitalis membri loquitur, sed circumcisum appellat liberum ab uxore, et preputiatum, uxorem habentem. Circumcisus, inquit, uocatus est quis, id est, non habens uxorem, non adducat preputium, id est non ducat uxorem, ut non sit preputiatus, sed alienus a coniugio. In preputio aliquis uocatus est? id est non habens uxorem, non circumcidatur, id est, non relinquat uxorem suam, nisi illa forte casta permanere decreuerit.

Circumcisio nichil est, id est, castitas sine bonis operibus nichil est, et insuper fides sine operibus otiosa est, et preputium nichil est, id est coniugium absque opere bono. Si fuerit quis circumcisus, id est castus, siue celibatus, quod est sine uxore, carueritque bonis operibus, nichil ei prodest sua castitas.  Si etiam fuerit coniugatus, et non habuerit bona opera, coniugium illius nec prodest, nec obest ei. Sed obseruatio mandatorum Dei, prodest.

Unusquisque in qua uocatione uocatus est, ad fidem, in ea permaneat, siue cum uxore, siue sine uxore.

Seruus, subaudis uxoris, uocatus es, cuius uoluntati seruire et parere debes, non sit tibi cure, noli deficere neque dimittere eam: quia non ideo amittes regnum Dei, licet coniugatus sis, si ita seruieris uxori, ut non displiceas Creatori, sed et si potes liber fieri, subaudis uxore, id est si tua coniux obierit, aut etiam in castitate manere elegerit, magis utere, subaudis ista libertate, ut consentias ei, et aliam noli accipere.

 Qui enim in Domino, id est ut in Domino crederet, uocatus est seruus, subaudis uxoris, libertus est Domini, id est liberatus est a peccati iugo, et quamdam libertatulam habet a Domino, ut seruiat uxori, ita ut non displiceat Creatori. Similiter qui liber uocatus est, id est sine uxore, seruus est Christi, id est, non debet se occupare seruitio terreno et uxorio, sed ex toto debet seruire Domino, quoniam maius seruitium requiritur ei a Domino quam coniugato.

Pretio empti estis, id est sanguine Christi, nolite fieri serui hominum, id est serui uxorum. Illi serui efficiuntur hominum qui propter uxorem deserunt Creatorem, et ei displicent immoderate seruientes uxori. Tam charo ergo pretio empti sumus, ut nullo alio redimi possemus, nisi sanguine Filii Dei. Quapropter  sicut ille qui emitur, magis seruire debet illi a quo emitur, ut aliquando uicem reddat emptori, ita et nos omni studio atque instantia seruire debemus Christo a quo empti sumus.

Unusquisque frater, id est fidelis, in quo uocatus est ut crederet, in hoc permaneat: uidelicet si cum uxore uocatus est, non dimittat illam; si liber ab uxore, si se potest continere, utatur illa libertate.

De uirginibus preceptum Domini non habeo, quia Dominus uirginitatem laudauit; non tamen precepit, ne uideretur nuptias damnare, sed dixit: Sunt eunuchi qui seipsos castrauerunt propter regnum celorum , atque subintulit: Qui potest capere capiat . Consilium autem do quod  non displiceat aliis, tanquam misericordiam consecutus a Domino, ut sim fidelis, subaudis consiliator, et idoneus in dandis salutaribus consiliis. Paulus apostolus consiliator Dei erat, quia Spiritum Dei habebat, sicut ipse alias dicit: Puto autem quod et ego Spiritum Dei habeam. Idcirco dicit: Gratiam et misericordiam consecutus sum, ut sim fidelis consiliator Dei, ideoque consilium meum non debeo uobis abscondere

Existimo ergo hoc bonum esse, id est uirginitatem seruare, propter instantem necessitatem: Instantem siue presentem necessitatem appellat tribulationem et angustiam quam sustinent coniugati, et maxime coniugate, fastidium uidelicet in concipiendo, dolorem in parturiendo, quo dolore plerumque solent  mulieres mori, curam multam et laborem in alendis et contuendis filiis, tristitiam de egrotatione et morte eorum, maximeque si omnibus filiis fuerit orbata, de amissione quoque coniugis. Similiter etiam labores et dolores sustinet uir de amissione filiorum et morte uxoris, a quibus omnibus sunt illi liberi, qui uirginitatem seruant, imitantes illam uitam que post mortem erit. Quapropter subdit Apostolus, quoniam bonum est homini sic esse, id est in integritate corporis uiuere, uirginitatem seruare, ut possit esse liber ab his necessitatibus. Quod uero sequitur,

Tribulationem tamen carnis habebunt huiusmodi: illi tales, uidelicet qui matrimonio copulantur, quod supra appellauit necessitatem instantem, hoc in hoc  loco appellauit tribulationem. Ego autem uobis parco, et est sensus: Suadeo uobis, et consilium do ut casti sitis, uolens uos seruare ne in tribulationem carnis incidatis. Aliter: Ego uobis parco, id est dimitto, uel consentio accedere uos ad hanc tribulationem carnis, si non uultis integritatem corporis seruare.

Tempus subaudis uite nostre, breue est, quia in breui finietur, ideoque non est populus Dei ita propagandus generatione carnali, sicut hactenus a principio mundi, sed est iam regeneratione colligendus. Reliquum est, id est hoc remanet, uel hoc superest, ut et qui habent uxores modo, tanquam non habentes sint. Uxorem namque habet, sed quasi non habet, qui hodie uidetur illam habere, sed crastina die moritur, et desinit postmodum uxorem habere: ideoque debet  in presenti seculo futuram uitam imitari, in qua erunt electi similes angelis Dei. Aliter, uxorem habet, sed quasi non habet, qui sic scit debita carnis exsoluere, ut tamen per eam mundo tota mente non cogatur inherere, uidelicet sic reddens debitum uxori, ut non displiceat Creatori.

Et qui flent tanquam non flentes, sint. Flet quilibet amissione proximorum, et miserias huius seculi, sua quoque et aliorum peccata: sed quasi non flet, qui consolationem habet in spe celestis remunerationis, ut impleatur quod Dominus dixit: Beati qui lugent, quoniam ipsi consolabuntur , et qui gaudent tanquam non gaudentes. Multi sunt qui gaudent de temporalibus commodis; sed quasi  non gaudent, quia sic gaudent in temporalibus bonis, ut semper tormenta perpetua considerent, et eternum Dei iudicium timeant; et qui emunt, tanquam non possidentes. Emit aliquis predia terrena, boues, seruos, et ancillas, sed quasi non possidet, dum repente ab hoc seculo transit per mortem corporis. Aliter: Emunt multi bona temporalia, atque ad usum suum aliorumque preparant que in hoc seculo necessaria sunt, sed quasi non possident, dum sic adherent terrenis, ut non amittant eterna, cauta consideratione preuidentes quia hec omnia in proximo relicturi sint, semperque suam in terrenis et transitoriis rebus et possessionibus non ponunt.

Et qui utuntur hoc modo, tanquam non utantur.  Multi utuntur bonis huius seculi, sicut reges et principes, sed quasi non utuntur, dum insperate munus et concupiscentiam eius relinquunt per mortem corporis. Multi etiam utuntur his que in hoc modo sunt, sicut boni reges et principes diuitesque, ut fuit Abraham, Iob et Dauid, qui propter dignitatem honoris et principatus quam obtinent, non possunt his non uti, sed quasi non utuntur, dum non fiunt serui diuitiarum, neque permittunt hec eadem sue menti dominari, cogitantes cuncta transitoria esse. Preterit enim figura huius mundi, id est transibit figura et species mundi per ignem, remanebit substantia renouata per ignem et meliora, ad hoc ut in eternum maneat iuxta quod Salomon dicit: Terra in eternum stabit .

 uolo autem uos sine sollicitudine esse, id est sine multa et superflua cura, quam habent coniugati.

Qui cum uxore est, diuisus est, quoniam ex parte seruit coniugi, ex parte Domino.

Et mulier innupta et uirgo, quod unum est, cogitat ut sit sancta corpore et spiritu, id est mente. Ideo addidit, mente siue spiritu, quia multe sunt que habent integritatem corporis, sed non sunt uirgines mente, quoniam si possent, iam nupsissent.

Hec ad utilitatem uestram dico, quoniam sanctum est apud Deum, et leue in hoc seculo in uirginitate permanere, non ut laqueum uobis iniiciam, id est, ideo ista non dico, ut eternam perditionem uobis immittam, sed ad id quod honestum est, subaudis prouocans. uirginitatem seruare honestum est, ergo  omne honestum sanctum, ideoque uirginitas sancta, honesta et Deo accepta est.

Si quis autem existimat et putat turpem se uideri ab aliis, super uirgine sua, eo quod sit superadulta, id est eo quod ad nubiles annos peruenerit, timet illam fornicari cum aliquo seruorum suorum, nec potest illam seruare uirginem, quod uult faciat, id est tradat illam cuicunque uult: non peccat uirgo si nubat, si dormierit, id est si mortuus fuerit uir eius, nubat mulier cui uult, tantum in Domino, id est, fideli se misceat uiro.

Beatior autem erit, si sic permanserit secundum meum consilium, id est si in castitate et uiduitate permanserit.



CAPUT uIII.


De his autem cibis et potibus que idolis immolantur, subaudis scripsistis mihi. Inter cetera que Corinthii Apostolo scripserunt per Epistolam, etiam super hoc scripserunt utrum deberent omnia comedere necne, et utrum essent omnia munda, quia quidam illorum, habentes scientiam cuncta esse a Deo creata bona, manducabant in templis idolorum, et scandalizabant simpliciores fratres, qui dicebant: Nisi iste, qui maioris scientie est quam ego, sciret aliquid numinis et deitatis esse in hoc idolo et in carnibus ei consecratis, nequaquam in idolo, id est in templo idolis consecrato residens, carnes aliosque cibos, et in uinum idolis consecratum sumeret. De hoc multa dicturus est hic Apostolus. Scimus quomam  omnes scientiam habemus, subaudis omnia esse munda per naturam; sed inuocatio illorum et consecratio qua illis consecratur, facit ea immunda. Scientia subaudis, qua credimus omnia munda mundis, et omnia sanctificari per inuocationem nominis Christi, inflat, id est per superbie tumorem mentem eleuat: Charitas uero edificat, id est dilectio fraterna, qua consulimus fratribus simplicioribus, quatenus eos in aliquibus non scandalizemus, edificationem habet. In qua uirtute, id est caritate, etiam alie uirtutes comprehenduntur, patientia uidelicet, humilitas, cordisque simplicitas. Sicut enim uinum, non temperatum admistione alicuius dulcedinis, aut etiam aque, mentem eleuat, et sicut omnia mera et pura non ita delectantur sicut commista:  sic scientia diuina uel humana non est utilis, quia mentem in superbiam eleuat, nisi temperata fuerit dilectione proximi, humilitate quoque, patientia atque simplicitate. Tunc autem scientia magna est et sibi utilis si caritate humilietur cum qua etiam amplius crescit.

Si quis autem existimat se scire aliquid, id est omnia munda esse, et quod licita fidelibus sint ad utendum, nondum cognouit quemadmodum oporteat eum scire, id est nondum considerat quod expedit etiam multis licitis abstinere propter scandalum fratrum.

Si quis autem diligit Deum et causa caritatis scientiam mitigat, hic cognitus est ab eo, id est hic est electus ab eo.

 De escis autem que idolis immotantur, scimus quia nichil est idolum in mundo. Idos Grece Latine dicitur species uel forma, inde diminutiue idolum, id est formula ex aliquo metallo, aut ex lignis, siue lapidibus. Ideo ergo idolum nichil est, quia uidetur imaginem hominis habere, et non est homo: uidetur imaginem alicuius bestie habere, et non est bestia: uidetur aures, oculos, nares et os habere, sed ideo nichil est, quia non uidet, non audit, non olfacit, non loquitur. Dicitur homo esse, non est homo: dicitur Deus esse, non est Deus; ideoque nichil est, quia quod dicitur esse non est; adoratores quoque cultoresque eius, atque cibi qui illis consecrantur, nichil sunt, quia illius cultura et consecratio facit eos nichil esse. Ex  hoc etiam homines idola colentes nichil sunt, quia omnis creatura que non adheret ei qui semper habet esse, nichil est sicut propheta dicit: Omnes gentes idola colentes, sic sunt quasi non sint, et quasi nichil, et inane reputate sunt ei . Idola quoque propterea nichil sunt, quia facit homo formam habentem caput hominis ex una parte, caput bouis ex alia parte, caput leonis ex tertia, caput aquile quarta, reliquum corpus serpentinum, pedes equinos, quod nichil est, quia Deus aliquam creaturam talem non fecit.

Nam etsi sunt qui uocantur a paganis dii in celo, ut Saturnus, Iupiter, Mercurius, aut certe a Christianis ut angeli et sancti nuncupatiue, et non substantialiter; siue in terra, a paganis, ut Neptunus,  Pluto, aut certe iusti homines, siquidem sunt dii multi, paganis uel Christianis nuncupatiue, ut Moyses, cui dictum est: Constitui te deum Pharaonis , et de quibus dicitur: Ego dixi, dii estis .

Nobis tamen apostolis aliisque fidelibus, unus est Deus Pater, substantialiter, ex quo omnia constant, et a quo originem cuncta sumpserunt, et nos in illo, subsistimus, siue in illum, quasi intra illum subsistimus, quia omnis creatura intra illum consistit, et ipse est extra omnia et intra omnia, et unus Dominus iehsu Christus, cum Patre et Spiritu sancto, per quem Dominum Iesum omnia facta sunt, subaudis, et nos per ipsum, creati sumus et redempti.

Sed non in omnibus est scientia, subaudis ista, ut  credant unum uerum Deum solum modo esse, qui trinitatem habet in personis, et unitatem in substantia. Quidam autem conscientia usque nunc in idolis quasi idolothytum, id est idolis datum et consecratum, manducant, et conscientia ipsorum cum sit infirma, polluitur, quoniam dum firmiores in fide uiderint recumbere idolo, et comedere idolothyta, aliquid numinis et religiosum putant esse in idolis. Et in hoc est illorum conscientia infirma, uel quia putantes omnia esse munda, comedunt idolothyta, uel quia aliquid numinis credunt esse in idolis.

Esca autem nos non commendat Deo, subaudis quam credimus mundam, id est, non facit nos acceptabiles Deo, et laudabiles apud illum, neque enim si non manducauerimus, subaudis de sacrificiis idolorum,  deficiemus, ut alios cibos non habeamus, quos possumus manducare, neque si manducauerimus carnes idolis consecratas, abundabimus, subaudis ut aliorum ciborum refectionem non queramus.

uidete autem ne forte hec licentia uestra qua creditis omnia munda mundis, et per inuocationem nominis Christi omnia sanctificari, offendiculum fiat infirmis in fide, ut credant aliquid deitatis esse in idolo et comedant propter hoc carnes illi consecratas.

Si quis enim uiderit eum quod habet scientiam, id est qui perfectus est in fide, et credit omnia munda, in idolio recumbentem, id est, recumbendo manducare. Sic peccatis in fratres, dum comeditis coram  illis carnes idolis consecratas, recumbentes in idolio.

Si esca scandalizat fratrem meum, quemlibet credentem simplicem et adhuc infirmum in fide, non manducabo carnem idolis consecratam in eternum, ne fratrem meum scandalizem. Erant quidam apud Corinthios, qui, scientiam habentes omnia munda esse, comedebant cibos idolis consecratos, et prouocabant simplices et infirmos in fide ad similia, qui dicebant: Nisi isti qui prudentiam et scientiam habent, scirent deitatem esse in his idolis, nequaquam hoc agerent. Manducabo ergo et ego ut consecrer per has carnes. Econtra erant alii perfectiores, qui, licet scirent omnia esse munda a Deo facta, nolebant carnes idolothytas comedere, quia sciebant  illas per inuocationem demoniorum esse immundas, et ne scandalizarent fratrem suum prouocando eum ad comedendum, dicebant ista que Apostolus ex persona illorum loquitur: Ante, inquit, moriar fame, quam ut fratrem meum scandalizem manducando carnes idolothytas. Et non solum abstinebo ab illis, sed etiam ab omnibus pro quibus ille potest scandalizari. Potest tamen ex persona Apostoli esse dictum, ut Apostolus ex se talia diceret, prouocans eos ad caritatem.



CAPUT IX.

Non sum liber? uerba irascentis sunt, et quod uidetur negare, confirmat. Sunt autem increpatiue legenda: Non sum liber? Sum utique. Liber erat Apostolus secundum carnis prosapiam, ut pote de  genere patriarcharum descendens: liber quoque erat ab omni debito ipsorum, quia nichil ab eis acceperat. Non sum Apostolus? Dicebatur a quibusdam Iudeis non credentibus, et insuper a Corinthiis seductis a falsis apostolis, quod Paulus non esset apostolus, eo quod Christum non uiderit quos increpat Apostolus, inquiens: Nunquid non sum Apostolus a Christo missus? Sum utique, quia ipse mihi dixit: Longe mittam te ad gentes . Nonne Dominum Iesum uidi? Utique uidi illum dum pergerem Damascum, et postea in templo. Nonne opus meum, id est, operatio et plantatio mea, uos estis in Domino? Estis omnino

Et si aliis, subaudis gentibus et Iudeis, non sum Apostolus, sed tamen uobis, Corinthiis, sum, apostolus,  quos in spatio unius anni et sex mensibus, ad fidem Christi mea predicatione adduxi. Non solum ergo Corinthiis erat apostolus, sed pene omnibus gentibus, sicut ipse dixit: Qui operatus est Petro in apostolatum circumcisionis, operatus est et mihi inter gentes : Nam signaculum, id est signum et indicium, apostolatus mei uos estis et uestra credulitas, qui per meam predicationem credidistis in Domino.

Mea defensio apud eos qui me interrogant, subaudis utrum sim apostolus necne, hec est, quia uos estis signum apostolatus mei in Domino, et per hoc defendor esse apostolus. uos enim estis defensio mea quibus Euangelium predicaui.

 Nunquid non habemus, ego et Barnabas, potestatem manducandi et bibendi? subaudis ex officio predicationis, et a uobis accipiendi que necessaria sunt, secundum quod nobis Dominus potestatem dedit, sicut et aliis apostolis.

Nunquid non habemus, ego et Barnabas, potestatem sororem mulierculam, id est quamlibet fidelem. circumducendi, id est de loco ad locum ducendi, ut ministret nobis sicut et ceteri apostoli et fratres Domini, faciunt, Iacobus uidelicet et Ioannes Zebedei filii et matertere Domini nec non etiam Iacobus Alpheus, et Iudas, et Ioseph filii similiter matertere Domini nec non etiam et Cephas? qui et Petrus. Cephas Hebreum est et Syrum, Petrus Grecum et Latinum: Simon Grecum est. Quidam non intelligentes  proprietatem Grece lingue, fefellit eos ambiguitas uerbi Greci, in hoc quod dicit sororem mulierem, quasi uxores habuerint apostoli quas secum ducerent, nam gyne utrumque significat et uxorem et mulierem. Unde gyneceum appellatur locus ubi plurime resident mulieres. Fideles enim mulieres habentes terrenam substantiam, ibant cum Petro aliisque apostolis Iudeorum, ministrantes eis de substantia sua que necessaria erant sicut Maria Magdalene, et Martha, alieque mulieres que secute erant Dominum de Galilea, sequebantur illum ministrantes ei, quod beatus Paulus apostolus non faciebat, qui gentibus predicauit, licet potestatem haberet: tamen non ducebat mulieres secum, ne scandalum oriretur apud gentes, quarum magistri et prepositi  hanc consuetudinem non habebant.

Quis miles militat pro uita regis, pro defensione patrie, suis stipendiis unquam? id est propriis substantiis, subaudis nullus. Tamen ego milito meis stipendiis, labore manuum mearum uictum et uestitum acquirens. Quis plantat uineam, et fructus eius, id est racemos, non edit? uinea Apostoli, erant Corinthii, quos plantauerat ipse in fide Christi, sed fructum eius non suscepit: sumptus uidelicet unde uiueret.

Nunquid secundum hominem hec dico? id est, nunquid secundum humanum intellectum, et ex proprio sensu ista loquor?

Non alligabis os boui trituranti, id est os predicatoris alienum a mercede non facies. Recte ergo  predicatores bobus comparantur, quia sicut illi uomere exarant terram, ita predicatores uomere siue ligone uerbi Dei excolunt corda auditorum, ut ferant fructus salutis eterne. Nunquid de bobus cura est Deo? Est utique Deo cura de bobus, qui omnium que fecit curam habet, sicut ei dicitur: Nihil odisti eorum que fecisti . Et non solum de bobus, uerum etiam de passeribus cura est illi, sicut in Euangelio ostenditur, ubi dicitur pascere illos . Sed non curabat ita de bobus, ut inter precepta que homini dedit ad salutem sui, preciperet curam bouis habere. Nec enim necesse est per scriptam legem monere hominem, quomodo boui suo consulat.

 Quoniam debet in spe, subaudis fructus percipiendi, qui arat arare.

Si nos uobis spiritalia, subaudis bona, seminauimus, predicando gratiam uidelicet fidei et doctrine, magnum est, si nos uestra carnalia metamus? id est, ut a uobis accipiamus temporalia, quibus contulimus eterna? Non hoc magnum est increpatiue legendum est, sed interrogatiue.

Si alii, id est pseudoapostoli, potestatis uestre, hoc est facultatis uestre bonorumque temporalium, participes sunt, quare non potius nos? subaudis, debemus participare bonis uestris, qui sacra monita Euangelii uobis predicamus. uerum omnia incommoda sustinemus ego et Barnabas, sitim uidelicet, famem, nuditatem omnemque indigentiam, ne quod  offendiculum demus Euangelio Christi, id est, ne dicatur de nobis, quod causa questus et cure temporalis potius predicemus Euangelium, quam causa salutis animarum et remunerationis eterne, habeatque Euangelium uenale.

Nescitis quoniam qui in sacrario, id est in templo idolorum, operantur, excoriando uictimas et conquerendo, que de sacrario sunt edunt? id est de his uiuunt que ibi offeruntur, et que pertinent ad sacrarium, et qui altari, subaudis Dei, deseruiunt in lege, id est ueteri Testamento, cum altari participant. Si quando holocaustum offerebatur in altari domus Domini, totum animal sibi uindicabat altare; si quando uero uictime aliaque sacrificia offerebantur, partim cremabantur in altari, partim sumebant seruitores  in suos usus.

Ita et Dominus ordinauit, id est disposuit et potestatem dedit.

Ego autem licet potestatem haberem de Euangelio uiuere, nullo horum que superius dixi usus sum, quia nullos sumptus a uobis accepi, ut Euangelium non facerem uenale, et uos libere possem redarguere. Non autem scripsi hec ut ita fiant in me. Poterant illi dicere: uere ideo Apostolus talia scripsit nobis, ut quod antea non accepit a nobis, modo accipiat, ut demus ei que necessaria sunt. Ad hec ille: Non ideo, inquit, ista dico, ut quod hactenus non feci, nunc facere incipiam, sed ut uos ad caritatem prouocem. Bonum est enim mihi magis non mori fame, siti, nuditate, quam ut gloriam meam, quam spero  me recepturum pro mercede predicationis, quis euacuet siue destruat, dando mihi munera. Tunc enim gloria illius euacuaretur, si mercedem accipiens in presenti, non speraret mercedem aliam accipere in futurum, nec redargueret delinquentes.

Nam etsi euangelizauero, subaudis solummodo propter hoc, ut propter assiduitatem predicationis mercedem in presenti accipiam, et laudem ab hominibus, non est mihi gloria, subaudis eterna in futuro: necessitas enim, subaudis manducandi, bibendi, uestiendi, mihi incumbit. Ideoque predico, quoniam unde uiuam, aliunde non habeo. Hec in quibusdam fiebant, sicut in pseudoapostolis, sed in Paulo non erat, qui neque mercedem, neque laudem ab hominibus  querebat in presenti, timens audire in die iudicii: Recepisti mercedem tuam, si laborasti. ue enim mihi est, id est indigentia me opprimet, et penuriam famis sustinebo, si non euangelizauero. Non ex sua persona talia dicit, sed potius ex illorum qui idcirco predicabant quia non habebant unde uiuerent nisi ex predicatione, ideoque fauebant suis auditoribus.

Si enim uolens siue sponte hoc ago, id est, si non predicauero propter sumptus carnales, et administrauero Euangelium sine mercede temporali, mercedem habeo paratam a Christo, remunerationem uidelicet eternam, auditurus ab ipso: Intra in gaudium Domini tui.

Que est ergo merces mea? Interrogat Apostolus  seipsum que sit merces predicationis eius in presenti, et dicit, iam inquiens: uolo sponte predicare Euangelium, que est merces mea in presenti? Et respondet ipse sibi, aut alicui interroganti que est merces tua? Hec est merces mea in presenti et intentio, ut Euangelium predicans fidelibus, omnibus que audire uolentibus, sine sumptu ponam Euangelium, subaudis in cordibus eorum, ut non abutar, siue non utar potestate mea in Euangelio quam cum aliis apostolis habeo, id est ne accipiam aliquid ab auditoribus, quoniam magna merces mihi reseruatur a Christo.

Nam cum liber essem, non solum secundum naturam, utpote de genere patriarcharum descendens, uerum etiam ex omnibus negotiis hominum, nichil ab eis  accipiendo, omnium, subaudis hominum, me seruum feci supportando omnes, ueluti bonus procurator, subaudi supportat infirmos, maxime uos, o Corinthii! per meam patientiam. Feci autem hoc non calliditatis astutia, sed compatientis affectu, ut plures lucrifacerem Christo.

Et factus sum Iudeis tanquam Iudeus, subaudis legis obseruator, adhuc tondendo caput in Cenchris, que est portus Corinthi, offerendo munera in templo Hierosolymis, secundum quod in Actibus apostolorum habetur, quando purificatus ascendit in templum , et circumcidendo Timotheum propter Iudeos, ut Iudeos lucrarer Christo, a cultura uidelicet legis, ad gratiam perducendo Euangelii.

His qui sub lege sunt, id est a Samaritanis, quinque  libros legis habentibus, ueniens ad illos factus sum eis quasi sub lege essem, id est quasi carnaliter legi seruirem, cum ipse non essem sub lege Moysi animo, sed sub gratia Euangelii, ut eos qui sub lege erant lucrifacerem. Feci autem hoc non simulandi uersutia, sed compatiendi misericordia. His qui sine lege erant, id est gentilibus, factus sum, tanquam sine lege essem; consentiendo gentilium philosophis apud Athenas, unum Deum esse qui cuncta fecerat, et animas immortales esse, et homines ab uno Deo principium sumpsisse, uisus est eis quasi unus ex ipsis, licet idola non adoraret, paulatimque trahebat eos ad illa que minus credebant, suadens ut in eum crederent, per quem omnia facta sunt, id est in Filium

 Factus sum infirmis, Iudeis et gentibus in sensu et intellectu, qui magna non poterant capere, infirmus, comparando et cequando me illorum infirmitati et pusillanimitati, ut infirmos sensu et intellectu lucrifacerem talia predicando, que eorum capacitati congruebant, et que ipsi capere poterant, omnibus subaudis gentibus Iudeisque omnia superius dicta.

Factus sum infirmus uidelicet infirmis, Iudeus Iudeis, Samaritanus Samaritanis, qui repromissionem de Christo exspectabant, gentilibus gentilis, ut omnes saluos facerem predicando illis uerbum Dei.

Omnia autem facio propter Euangelium, id est propter Christum cui Euangelium testimonium perhibet, ut particeps eius, id est particeps Euangelii, efficiar. Sic uidentur hec uerba sonare, et sic loquitur Apostolus,  quasi Euangelium rationis capax sit, ac si diceret: Ut particeps Euangelii efficiar, id est ut premia que in Euangelio promittuntur, in regno celorum consequi merear.

Nescitis quod hi qui in stadio currunt, omnes quidem currunt, sed unus accipit brauium? uolens et desiderans egregius predicator, Corinthios omnesque fideles prouocare ad cursum bone operationis quatenus fortiter insudando pertingere ad brauium eterne uocationis mereantur. Dat inde comparationem, cuius exemplo accedamus ad uictoriam eternam captandam, inquiens: Nescitis quod hi qui in stadio currunt, etc. Fuit quodam tempore gigas quidam nomine Hercules, apud Grecos fortissimus, omnique uirtute corporis roboreus, agilitate quoque  seu uelocitate pedum in cursu uelocissimus atque pernicissimus, qui uno anhelitu currit, atque  peruolauit centum uiginti quinque passus: sicque subdit uno in loco, quod spatium sui cursus stadium appellauit, a stando: et est octaua pars milliarii. Inde postmodum inoleuit mos apud Grecos et consuetudo diuturna, ut ex singulis urbibus, castellis, oppidis, necnon et uillulis, iuuenes se preparent, quatenus adueniente festiuitate deorum, possent currere ad illud stadium, quod mensurabatur centum uiginti quinque passibus. Post cuius metam ponebatur aurum uel argentum, aut equus siue pallium, aut aliquod premium, quod brauium Greco uocabulo dicebatur, Latine uero palma uictorie appellari potest uel corona, cunctisque astantibus uiris et mulieribus,  ad spectaculum illud currebant omnes: sed unus qui prior currebat, accipiebat brauium, ceteris in uanum currentibus; quia nichil utilitatis prestabat eis suus cursus, nisi risum et cachinnum populis excitabant, sibi autem uerecundiam magnam. Altiori uero intelligentia, per stadium, per quod illi currebant, debemus intelligere fidem nostram intra cuius metam currere iubemur ab exordio fidei nostre usque ad terminum huius uite, quousque perueniamus ad brauium repromissum, de quo Dominus dicit: Qui perseuerauerit usque in finem, hic saluus erit . Hoc tamen distat inter illorum cursum et nostrum, quod ibi omnes qui ad hoc erant parati currebant, sed unus qui pre ceteris currebat, prior  perueniendo ad brauium, accipiebat solus remunerationem sue uictorie. In nostro autem cursu, omnes qui bene currerint, premium sui laboris percipient, nec dolebunt se incassum cucurrisse, cum omnes qui peruenerint, remunerationem acceperint. Ille uero unus significat numerum electorum, qui comparatione reproborum paruissimus erit, licet in se fit perfectus. Unde Dominus dicit: Multi sunt uocati, pauci uero electi ; quasi diceret: Multi incipiunt currere, sed ante deficiunt et lassescunt quam perueniant ad brauium, paucique sunt qui perueniunt ad palmam uictorie. Significat enim unus ille, unitatem sancte Ecclesie que est corpus Christi. Quicunque etenim unitati Ecclesie fide bonisque operibus atque perseuerantia iunguntur, illi peruenient  ad palmam. De qua unitate dicit Dominus: Nemo ascendit in celum, nisi qui descendit de celo, Filius hominis qui est in celo , cum corpore uidelicet suo, quod est Ecclesia.

Sic currite, o fideles in fide, recte credendo et bene uiuendo, ut comprehendatis palmam perennis remunerationis. Sollicite ac uiriliter uult Apostolus ut curramus, quia magna est promissio ad quam tendimus.

Omnis enim qui in agone, id est in certamine et pugna, contendit siue desudat, ab omnibus se abstinet que contraria sunt cursui illius. Illi iuuenes qui se ad cursum preparabant ab omnibus escis et potibus, omnibusque rebus abstinebant, que impedire poterant cursum illorum. Nec solum animi a comestione,  et superflua potatione corpus refrenabant, sed etiam laminas plumbeas noctibus ponebant circa lumbos, ne fluxum libidinis per somnum paterentur, quoniam libido nimium debilitat corpus; et si illi omnes ita se preparabant, cum scirent unum coronandum, et illi solummodo repromissum brauium qui prior ueniret, licet omnes post illum ad eumdem locum peruenissent, quanto magis nobis est abstinendum ab omnibus que cursum nostrum impedire possunt, cum omnibus nobis promissa sit salus eterna? Si querimus ergo a quibus rebus debeamus abstinere, et que cursum nostrum incipiendo superent et retrahant a promisso brauio, interrogemus Apostolum, et ipse nobis demonstrabit illo in loco, ubi dicit: Manifesta autem sunt opera carnis: adulterium uidelicet, fornicatio,  immunditia, luxuria . Ista et his similia contraria sunt nostro cursui. Et illi quidem, qui currunt intra stadium, ideo currunt ut corruptibilem coronam accipiant, nos autem ideo currimus intra metas fidei nostre, ut coronam incorruptam accipiamus. Quod superius appellauit brauium Greco uocabulo, nunc uocat Latine coronam; illorum corona et remuneratio corruptibilis erat, id est temporalis, quia cum tempore transibat. uerbi gratia: accipiebant aurum, argentum, quod corruptibile erat, quia de terra sumebatur, et in terram reuertebatur. Accipiebant uestes, que uetustate et tineis consumebantur. Accipiebant equum, qui corrumpebatur per mortem, et consumptus a uermibus, in puluerem transibat,  Dabatur eis corona terrenis et marcescibilibus floribus conserta, sed quasi uentus transibat. Nostra autem corona et remuneratio incorruptibilis est que nulla immutatione corrumpetur. Nec erit adornata marcescibilibus floribus nostra corona, sed in modum regalis diadematis eternis gemmis conserta, in eternum spiritualiter nobis seruabitur. Nostra ergo corona et remuneratio ipse Deus omnipotens erit, et contemplatio totius Trinitatis, uidentes Deum sicuti est, in quo habebimus uitam sine fine mansuram, omnemque beatitudinem atque satietatem; quoniam uidentes fulgidum erimus fulgidi, uidentes beatum erimus beati, uidentes immortalem erimus immortales, felicesque per omnia secula. Quapropter debemus currere credendo, sperando, desiderando; corpus  castigando, eleemosynis insudando, ambulando de uirtute in uirtutem, donec uideatur a nobis Deus deorum in Sion . Nec debemus desperare de premio promisso sicut Apostolus non desperabat, cum diceret:

Ego igitur sic curro, infra terminos fidei bene uiuendo, non quasi in incertum, quia non dubito de remuneratione certum habens quid sit mihi promissum. Illi qui currebant in stadio, in incertum currebant, quia non erant securi de premio. Sed ut nos certi simus de remuneratione, exempli causa ponit se Apostolus in medium, quatenus illum imitemur: Sic pugno, non quasi erem uerberans, eleuando et deponendo gladium, uelut stultus miles qui non positus contra hostem uerberat erem, agitando et brachium  et gladium, uolens apparere preliator. Paulus ergo pugnabat contra ereas potestates, de quibus loquitur in Epistola ad Ephesios; pugnabat contra philosophos, et magos, et bestiales homines, de quibus in Epistola prima dicit ad Corinthios: Si ad bestias pugnaui Ephesi . Pugnabat autem non materiali gladio, sed predicando, miracula faciendo, orando, ieiunando, bonis operibus insistendo. Ille predicator uerberat erem, qui sine effectu predicationis predicat, uidelicet uerba tantummodo proferens, non operibus exornans, qui aliud predicat atque aliud agit, et hoc quod predicat, miraculis et exemplis non roborat; Apostolus autem erem non uerberabat, quia in uanum uerba non proferebat, complens et roborans opere quod predicabat  ore.

Sed castigo corpus meum, subaudis in labore et erumna, in fame et siti, in ieiuniis et uigiliis, multis ceteris talibus, et in seruitutem redigo, id est seruum illud facio mihi ut, quod predico uerbis non destruam operibus, sed potius seruiam uerbis et exemplis his quibus predico. Castigare corpus est multis tribulationibus que superius enumerauimus, affligere; est illa ei dare que ad uitam eternam proficiunt, non ad luxum. Seruituti uero subducitur, dum non suam delectationem perficit, sed uoluntatem spiritus, id est rationabilitatis anime. Sic debet unusquisque fidelium agere, castigando uidelicet corpus suum, et seruituti subiiciendo, implens quod  Apostolus alias ait: Spiritu ambulate, et desideria carnis siue corporis ne perficiatis . Ex cuius rei causa Apostolus corpus suum domabat, refrenans illud a prauis delectationibus, protinus manifestat subdens, ne forte, inquit, cum aliis predicauerim, ipse reprobus efficiar. Probus dicitur laude dignus et approbatus, unde contra improbus laude indignus dicitur, et non probatus. Sic dicet Dominus reprobis: Nescio uos , id est, non approbo ad meam partem pertinere, uel non approbo uos dignos laude esse. Timens igitur Apostolus reprobari et indignus laude apparere, dicebat: Ideo castigo corpus meum, et subiicio seruituti, ne forte alii percipiant palmam uictorie predicatione mea edocti, et ego ipse alienus existam a laude et premio remunerationis,  audiens a Domino: Recepisti mercedem tuam, ne forte etiam aliis curatis, ipse remaneam in uulnere.



CAPUT X.

Nolo enim uos ignorare fratres, subaudis mysterium hoc quod uobis ex parte narrabo, quoniam patres nostri, Iudei uidelicet de quorum progenie originem duco, omnes sub nube fuerunt, que precedebat eos desuper per diem, et omnes mare transierunt, quia mortem euaserunt.

Et omnes in Moyse, id est per Moysen ductorem, baptizati sunt in nube et in mari, id est a morte sunt liberati. Quantum ad ueritatem historie pertinet, Iudei egredientes de Aegypto, sub nube fuerunt,  quia nubes per diem gradiebatur siue ferebatur super eos . Altiori autem sensu, secundum Ambrosium, sub nube fuerunt, quia omnia que gesta sunt illis in obscuritate et in figura facta sunt. In hoc uero, quia nube tecti sunt, aduersariis suis Aegyptiis, quando nubes se interposuit inter illos et Aegyptios, et aque fuerunt a dexteris et a sinistris; et postmodum protecti sunt per diem ab ipsa nube a calore solis, dum a morte presenti liberati sunt, baptizati dicuntur fuisse per Moysen in nube que erat post ipsos et in mari per cuius medium transierunt. Siue etiam in hoc dicuntur baptizati per Moysen in nube et in mari, quia omnia que facta sunt illis in figura, nobis eueniunt in ueritate. Nam sicut illi per Moysen ducem ex Aegypto liberati sunt,  et mortem euaserunt per nubem et mare, ita et nos per Christum et per gratiam sancti Spiritus in baptismate a morte originalis peccati et actualis liberabimur: Moyses enim Christum significat, nubes Spiritum sanctum, mare Rubrum  baptisma significat, quod rubore sanguinis Christi consecratur, per quod nos a morte eterna liberamur.

Et omnes eamdem escam spiritalem manducauerunt, et omnes eumdem potum spiritalem biberunt. Manna quod de celo, id est de isto ere eis datum est, et aquam que de petra fluxit, dicit spiritalia esse; uel quia spiritaliter intelligenda sunt: significabant enim corpus et sanguinem Domini quod modo consecratur  et percipitur in Ecclesia, uel quia non mundana lege et consuetudine parata sunt, sed uirtute Dei sine commistione elementorum, aque uidelicet et farine. Ad tempus uidelicet creata est illa esca atque eis data, et aqua similiter non consuetudine mundana, sed uirtute spiritali omnipotentis Dei, eis profluxit ex petra. Idcirco et ille panis angelorum dictus est, quia uirtute omnipotentis Dei qua angeli uiuunt et subsistunt sine labore aliquo, ea uirtute creatus est ille cibus, et appositus est eis sine aliquo labore illorum. Hoc etiam significans, quia de celis uenturus erat Christus, spiritualis panis, qui spiritualiter pasceret. Unde et manna prima feria, siue prima sabbati, que nunc ob reuerentiam Dominice resurrectionis dies Dominica uocatur, primum  uenit de celo ad saturitatem populi. Bibebant autem de spiritali, subaudis petra, consequente eos eadem petra. Iudei et quidam simplicium doctorum ex hoc loco fabulose disputant, uolentes affirmare quod postquam Moyses percussit uirga bis silicem, populusque bibit ac iumenta, semper secuta sit eos illa petra, et ubicunque figebant tentoria, uoluebatur in medium castrorum, nullo hominum impellente, emittens largissimos riuulos ad satietatem populi et iumentorum. Dicunt autem tandiu hoc factum esse per quadraginta annos, usque dum uenirent in terra Madian, ubi foderunt puteos, inuenerunt aquam dulcem satis abundeque. Quidam etiam somniando fingunt quod tante paruitatis fuerit ille lapis, ut Maria soror Moysi ferret illum in pectore suo per illam uastam  solitudinem. Sed illi qui talia confingunt, dicant ubi, et quando uel quomodo secundum litteram impletum sit, quod secundum Septuaginta interpretes in cantico Moysi habetur: Quia suxerunt mel de petra, oleumque de firma petra, et tunc prebendus assensus quod secuta sit eos petra? At cum nusquam in ueteri Testamento hoc factum reperiri poterit, submittant uocem et inclinent aurem ut spiritaliter ista penetrare ualeant, quoniam litteram in his sequi non possunt. Nam, sicut doctores tradunt, Oreb petra quam Moyses percussit, mons est lapideus, cuius latus percussit Moyses. Quapropter melius est ut spiritaliter ista intelligamus, sicut et superiora. Unde et Apostolus spiritalem appellat eamdem petram quia spiritaliter est intelligenda. Significat  enim Christum, sicut sequentia manifestant: Petra autem, inquit, erat Christus. Non dixit, petra significabat Christum, sed tanquam in ueritate esset petra Christus, cum utique per substantiam non esset, sed per significationem. Similiter loquens de duobus filiis Abrahe, non dixit, hec significant duo Testamenta, sed: Hec sunt duo Testamenta. Christus ergo per significationem propter firmitatem est petra, non per substantiam; et aqua illa que fluebat ex petra significabat doctrinam Christi et gratiam Spiritus sancti, de qua ipse in Euangelio: Qui sitit, ueniat ad me et bibat , etc. Spiritalis quoque et consequens petra dicitur, quia Christum subsequentem spiritaliter significabat. De qua petra  spiritali consequente bibebant illi, quia ubicunque deficiebat eis humanum auxilium, aderat Christus, prestans suffragium, cuius potentia  liberati sunt de terra Aegypti, et in terram repromissionis introducti. Ideoque dicitur, consequentes eos, quia subueniebat eis. Nec enim petra aquam dedit illam una uice, sed Christus per potentiam suam. Notandum ab Apostolo omnia ista idcirco esse dicta, ne quis sibi in baptismate confidat, aut in esca et potu spiritali, ut Deum putet sibi parcere si peccauerit criminaliter, nisi penitentia digna hoc promeruerit. Quapropter omnibus est uigilandum et laborandum, quoniam tempus uite nostre breuissimum est.

Sed non in pluribus eorum beneplacitum est Deo.  Quoniam multi propter infidelitatem mortui sunt in eremo, non intelligentes beneficium Dei, quadraginta uidelicet millia.

Hec autem omnia que dicimus de nube, mari, Moysi, esca, potu et petra, in figura facta sunt nostri, id est nostre ueritatis; quibus in ueritate contigerunt et manent modo, quia in exemplum illorum educti sumus de Aegypto, de errore uidelicet huius mundi. Ut non simus concupiscentes malorum, subaudis ciborum et uitiorum, sicut et illi, id est Isrelite, concupierunt, carnes et pepones, et ea que in Aegypto habuerunt in usum comedendi. Ista in superioribus Apostoli uerbis pendent, ubi dicit omnia que Iudeis contigerunt in nostra figura precessisse, sicut et sequentia manifestant, et in nostram salutem  scripta esse, ut non simus concupiscentes malorum ciborum uitiorumque. Questio est, cum Iudei multitudinem animalium et pecorum secum haberent, quare desiderarent carnes, et quare non comederent carnes animalium? Que hoc modo soluitur, quia non desiderabant illi carnes pecorum, sed carnes auium concupiebant, quibus soliti fuerant uesci in Aegypto. Nilus enim fluuius, in littoribus suis et palustribus locis multa genera auium habet, et talia qualia non habentur in circuitu aliorum fluminum. Fugiamus ergo concupiscentiam malam, et pugnemus contra eam in quantum ualemus, quia  et in nobis quoque experimento probare possumus, quia per concupiscentiam malam omnia mala fiunt atque patrantur. Concupiscentiam autem malam ideo  dixi, quia est et concupiscentia bona, de qua dicit Salomon: Fili, concupisce sapientiam . Et Psalmista: Concupiuit anima mea desiderare iustificationes tuas . Concupiscentia autem mala est, que suggerit nobis ut concupiscamus cibos illicitos et ultra modum, ut faciamus homicidium, furtum, ut perpetremus adulterium, et cetera huiusmodi. Ideoque Apostolus uolens nos sollicitos reddere, donat nobis exemplum illorum Iudeorum, qui per concupiscentiam offenderunt Deum in eremo, et perierunt.

Neque idololatre efficiamini, sicut quidam illorum. Subaudis qui uitulum adorabant ad montem Sinai. Quemadmodum scriptum est, in Exodo: Idos Grece,  dicitur species siue forma, inde diminutiue dicitur idolum formula ex aliquo metallo, siue ex lapidibus uel ignis. Latria quoque Greco uocabulo dicitur seruitus, que omnipotenti Deo soli competit. Ex quibus nominibus componitur et dicitur idololatra, ille qui honorem et seruitutem quam omnipotenti Deo soli debet exhibere, idolis impendit. Unde et idololatria ipsa res est. Sedit populus manducare et bibere, et resurrexerunt ludere. ueterem historiam hic tangit Apostolus: Egressi filii Isrel de Aegypto dum peruenissent ad Sinai montem, Moyse ascendente montem ad Deum, et morante aliquantis diebus, conuenerunt ad Aaron, petentes ut faceret eis deos, qui illos precederent, dicentes: Fac deos qui precedant nos. Moysi enim, qui eduxit nos de  Aegypto, nescimus quid acciderit . Tunc sicut historia narrat, accipiens Aaron ab eis armillas et inaures, fecit inde uitulum conflatilem, quem colebant Aegyptii, statimque edificantes aras ante illum, immolauerunt ei hostias, dicentes: Ii sunt dii tui, Isrel, etc. Completoque sacrificio, sederunt ad manducandum et bibendum, ac postmodum surrexerunt ludere ad diuersa ioca et ad choros, et insuper ceperunt fornicari. Quapropter multitudo illorum interfecta est a fratribus suis, iubente Moyse et Domino uolente. Quod factum ideo replicat Apostolus, ut non crederent Corinthii se immunes esse ab hoc crimine, qui in idolio epulabantur. Idololatra quoque est omnis auarus qui nummum quasi Deum colit, timens illum amittere.

 Neque fornicemur, sicut quidam ex ipsis fornicati sunt, subaudis cum Madianitis, et ceciderunt una die uiginti tria millia. Hoc in terra Madian factum est, et hoc retributum est illis quando se cum Madianitis commaculauerunt, adorantes primum idola ante ostia domorum illarum. Nam Balaam ariolus filius Beor, cernens animos Iudeorum pronos ad libidinem, et procliuos ad idola colenda, seductus et captus amore pecuniarum dedit Balac regi Moabitarum atque Madianitarum consilium, ut constitueret puellas iuuenculas et meretrices in domorum ostiis, comptas ornamento meretricio, et ante ostia domorum idola et aras, ut uenientes Isrelite, caperentur amore illarum, et coirent cum illis, ita tamen, ut primum adorarent idola: quo facto, cognouit  ipse iram Dei contra illos excitandam. Unde factum est ut uiginti tria millia ab igne celesti consumerentur, et pene omnes perissent, nisi Phinees zelatus zelo Dei, confodisset cuspide uirum Hebreum cum Madianitide scorto in locis genitalibus, cuius rei causa quieuit ira Dei a populo. Notandum quoque quia non solum illi dicuntur esse fornicatores, qui quocunque modo libidinem suam explent, sed etiam illi qui per alia uitia a Deo recedunt, de quibus dicit Psalmista: Perdes omnes qui fornicantur abs te , id est, qui recedunt a te.

Neque tentemus Christum, sicut quidam illorum tentauerunt, subaudis Moysen, qui Christi figuram gerebat. uel etiam ipsum Christum tentauerunt,  qui erant in Moyse, sicut ipse Moyses dicit: Nos quid sumus? Non contra nos est murmur uestrum, sed contra Dominum . Christus enim qui est uerbum Patris ipse erat in Moyse, et ipse loquebatur per os eius. Et quando tentabant Moysen, et quando murmurabant contra illum, contra Deum murmurabant. Sed quid contigit illis? Et a serpentibus perierunt ignitis, qui utrumque faciebant, et mordebant, mordendo quoque uenenum infundebant. Reducit ergo ad memoriam talia Apostolus et commonet, ne nos in eadem causa inuenti tradamur diabolo, cuius figuram serpentes habebant.

Neque murmuraueritis, subaudis contra Deum, neque contra prelatos et rectores. Sicut quidam illorum murmurauerunt. Dathan uidelicet et Abiron,  sociique eorum, contra Moysen et Aaron. Et perierunt ab exterminatore, Deo uel igne. Dathan enim et Abiron cum omni domo sua exterminati sunt de superficie terre a Deo, quia precipiente Deo, uiuos deglutiuit eos terra; fueruntque ante sepulti quam mortui, quoniam sicut Scriptura narrat, uiui descenderunt in infernum; socii uero illorum, qui in ipsa conspiratione similes exstiterunt, ab igne celesti exterminati sunt. Murmurare autem est plerumque falso ad inuicem de prepositis atque rectoribus queri et causari. Plerumque etiam solet murmur fieri iusta ex causa, quando prelati non simpliciter recteque erga subditos incedunt. Tamen quocunque modo nascatur et fiat, malum est; et ue illi quo excitante prouenit, utrum sit prelatus an  subiectus. Dicit enim beatus Augustinus quia in nulla alia causa ita offenderunt Iudei Deum in eremo, sicut in murmuratione, quoniam semper murmuratores exstiterunt. Quapropter cauendum est omni modo ab huiuscemodi uitio, ne similia nobis eueniant.

Hec autem omnia, superius dicta de serpentibus et de igne, qui eos deuorauit in figura contingebant illis. uideamus quomodo serpentes igniti quibus illi traditi sunt, in figura fuerunt; et serpens eneus, qui suspensus est a Moyse: que qui aspiciebant, sanabantur . Serpentes illi qui mordendo uenenum infundebant, demones significabant, qui suggerendo nobis uenenum mortifere delectationis infundunt. Quibus etiam tradimur, si serpentem  eneum in ligno pendentem non aspiciamus, id est Christum. Serpens eneus qui similitudinem serpentis habebat, sed tamen uenenum non habebat, quem qui aspiciebant, mortem temporalem a morsibus serpentium euadebant. Christum significat serpens, sicut ipse dixit: Sicut Moyses exaltauit serpentem in deserto, ita exaltari oportet Filium hominis, ut omnis qui credit in eum non pereat . Similitudinem ergo serpentis habuit ille serpens, sed ueneno caruit, quia Christus similitudinem quidem carnis peccati habuit, sed peccati ueneno caruit. Per hoc enim quod eneus fuit, significat eternitatem Christi, quia es durabile metallum est. Suspensus est in ligno, et Christus in crucis patibulo. Qui illum aspiciebat  sanabatur a morsibus et ueneno serpentum; quoniam quicunque Christi passionem cum reuerentia ad memoriam reducunt et aspiciunt illum, ad hoc ut mortificent corpora sua cum uitiis et concupiscentiis, saluantur a suggestionibus demonum, et ueneno praue delectationis, et insuper a morte eterna. Ignis uero ille qui deuorauit murmuratores, significat ignem eternum, qui deuorabit omnes similia agentes. Scripta sunt autem ad correptionem nostram, id est, ad emendationem et meliorationem nostram, ut nos per talia corrigamur. In quos fines seculorum deuenerunt. In nos fines seculorum deuenerunt, quia iam nos in fine seculi positi sumus, in ultima scilicet etate. Non sunt propter illos scripta ut ipsi legerent, qui talia agentes talia meruerunt  recipere, qui iam olim mortui erant, sed pro nostra salute et utilitate, ut si in timore et in seruitio Dei manserimus gloriam illis promissam accipiamus, terram uidelicet repromissionis, que significat celestem patriam. Sique minus aut aliter egerimus, geminabuntur nobis pene illorum, quoniam maior notitia legis plus facit hominem reum.

Itaque qui se existimat stare, in rectitudine fidei, bonisque operibus, et in scientia, qua credit omnia esse munda, uideat ne cadat, in superbiam, aut in scandalum fratris. Isto in loco tacite ac specialiter percutit eos, qui presumentes de sua scientia, qua licitum esse putant omnia edere, quia omnia munda sunt mundis, recumbebant in idoliis, et edebant carnes idolothytas, unde scandalizabantur infirmiores  fratres, qui uidentes illos talia agere, putabant aliquid numinis esse et deitatis in idolis, atque in cibis illis consecratis. Generaliter autem ad omnes pertinet quod dicit: Qui stat in fide et bonis operibus, uideat ne cadat.

Tentatio uos non apprehendat, nisi humana, id est, que opere non perficitur. Tentatio humana est malum cogitare, et in corde tentationes multas perpeti. Diabolica uero tentatio est certamine tentationis in opere superari et malum perficere. Concupiscere mulierem humana tentatio est: adulterium uero siue fornicationem perpetrare diabolicum est. Sic de ceteris uitiis intelligendum. Fidelis autem Deus est, qui non patietur uos tentari supra id quod potestis, subaudis sustinere. Fidelis dicitur Deus  esse, quoniam quidquid promisit fidelibus suis, opere compleuit; complet quoque quotidie, et complebit. Promisit diligentibus se regna celestia: complebit illud, quia dabit eis. Ideoque non permittit eos tentari supra id quod humana fragilitas potest ferre. Sed faciet cum tentatione etiam prouentum, id est auxilium, ut possitis sustinere; id est, illud faciet peruenire, quod potest humana ferre fragilitas, uidelicet a tentatione et tribulatione citius liberando, sicut legimus factum de beato Abraham, quando liberatus de urbe Chaldeorum, necnon de tribus pueris in camino, et de Daniele, quando missus est in lacum leonum, et de innumerabili multitudine martyrum, aut etiam in tentatione tolerantiam prebendo et uictoriam,  sicut prebuit beato Iob, Petro quoque, in cruce et Andree, Laurentio quoque super craticulam, multisque aliis martyribus. Quis enim hominum posset credere quod homo mortalis talia posset sustinere, que sustinuit Laurentius per adiutorium Dei? Quapropter, dum tales et huiusmodi nobis tentationes afflictionesque proueniunt, debemus ista ad memoriam reducere, omnemque spem nostram in Deum iactare, ut ipse nobis faciat prouentum euenire, citius liberando, aut etiam uictorie tolerantiam prebendo.

Ut prudentibus loquor, uos ipsi iudicate, id est discernite, quod dico: utrum uerum et bonum dicam, necne.

Calix benedictionis, cui benedicimus nonne communicatio  sanguinis Christi est? Idcirco primum calicem nominauit, quia postea de pane plus erat disputaturus. Calix autem benedictionis dicitur, qui benedicitur a sacerdotibus in altari; appellatur et ipse calix communicatio, quasi participatio, quia omnes communicant ex illo, partemque sumunt ex sanguine Domini quem continet in se. Et panis quem frangimus, in altari, nonne participatio corporis Domini est? Utique. Primum consecratur et benedicitur a sacerdotibus et Spiritu sancto, et deinde frangitur cum iam licet panis uideatur, in ueritate corpus Christi est. Ex quo pane quicunque communicant, corpus Christi edunt.

Quoniam unus panis, subaudis Christi, et unum corpus Christi multi sumus, qui comedimus illum panem,  caro quam uerbum Dei Patris assumpsit in utero uirginali in unitate sue persone, et panis qui consecratur in Ecclesia, unum corpus Christi sunt. Sicut enim illa caro corpus Christi est, ita iste panis transit in corpus Christi, nec sunt duo corpora, sed unum corpus. Diuinitatis enim plenitudo que fuit in illo, replet et istum panem, et ipsa diuinitas uerbi que implet celum et terram, et omnia que in eis sunt, ipsa replet corpus Christi, quod a multis sacerdotibus per uniuersum orbem sanctificatur, et facit unum corpus Christi esse: et sicut ille panis et sanguis in corpus Christi transeunt, ita omnes qui in Ecclesia digne comedunt illud, unum corpus Christi sunt, sicut ipse dicit: Qui manducat carnem meam et bibit meum sanguinem in me manet, et ego  in eo . Tamen illa caro quam assumpsit, et iste panis, omnisque Ecclesia, non faciunt tria corpora Christi, sed unum corpus; et sicut qui corpori et sanguini Domini communicant, unum corpus cum eo efficiuntur: sic et qui communicant scienter de idolothytis unum cum diabolo corpus existunt; omnesque qui de uno pane, id est de uno corpore Christi, et de eodem uno calice, siue sanguine, participamus, id est partes accipimus, unum corpus Christi efficimur.

uidete, inquit, id est, considerate, Isrel secundum carnem, id est, quia carnaliter uiuit, et carnales hostias adhuc offert. Tunc temporis quando Apostolus ista loquebatur, adhuc erat templum Hierosolymis,  in quo offerebat Isrel carnaliter uiuens hostias Deo. Carnalem autem illum appellat, quia legem carnaliter uolebat obseruare; uel ad differentiam Isrel spiritalis, qui iam ueteres umbras non sequebatur, ex cuius numero erat idem Apostolus. uult autem ostendere Corinthiis, quia sicut illi erant socii et participes altaris, qui comedebant ea que in altari offerebantur, ita et isti Corinthii comedentes carnes idolothytas, socii erant demoniorum. Unde et sequitur: Nonne qui edunt hostias, subaudis uictimarum in lege, participes sunt altaris? Sunt utique. Ita et uos qui editis in idolio carnes idolis consecratas, participes estis idolorum.

Quid ergo? dico quod idolis immolatum sit aliquid, aut quod idolum sit aliquid? Non hoc dico quod aliquid  sit, quia idolum nichil est, et quod ei offertur nichil est. Quidquid in illo non est, uel illi non adheret qui habet esse, nichil est. In hoc idolum nichil est, quia habet imaginem hominis, sed non est homo, quia neque sensum neque motum habet: uel quia dicitur deus, et non est deus; dicitur Hercules esse, sed non est. Et sicut idolum nichil est, ita quod illi immolatur nichil est.

Nolo autem uos socios fieri demoniorum. Tunc fiebant socii demoniorum, quando comedebant idolothyta, et quando uoluntatem illorum implebant. Non potestis calicem, id est sanguinem, Domini bibere, subaudis recte sicut bibendus est, et calicem demoniorum, id est, corporis Domini participes esse, recte, et mense demoniorum, qui idolis libatis. Non  potestis mense demoniorum cibos comedere. Sicut non potestis recte duobus dominis seruire, sic non potestis utrumque recte agere, et diabolo seruire, et Christo placere, et corpus eius digne sumere.

An emulamur Dominum? iungit se Corinthiis, et loquitur ex persona illorum qui dicebant: Nunquid non imitamur Dominum? In hoc ergo quod pergimus ad exempla idolorum, et comedimus ibi cum infidelibus, quos uolumus lucrari ad Christum, imitamur Dominum, qui ad domos publicanorum et peccatorum ueniebat, ut occasionem haberet docendi. Nunquid fortiores illo sumus? Quasi diceret: Nunquid fortiores illo estis in hac parte? Non estis. In hoc uolebant fortiores esse Christo, quia uolebant agere quod ipse non fecit. Illi enim ibant ad domos paganorum,  Christum non legimus perrexisse ad domum alicuius gentilis. Omnia, subaudis alimenta, mihi licet edere secundum naturam, sed non omnia expediunt, id est, non omnia sunt utilia.

Omnia mihi licent, sed non omnia edificant, alios in fide, sed potius destruunt simplices per scandalum.

Nemo quod suum est tantummodo querat, in hac parte comedendo omnia, sed quod alterius, id est quod simplicioribus prodest: sicut Christus non quesiuit sua, sed nostra.

Omne quod in macello, id est in mercato, uenit, siue uenditur, manducate, nichil interrogantes propter conscientiam illius quem interrogaueritis. Macellum  dicitur a mactando, eo quod ibi mactantur carnes. Ideo autem Apostolus prohibuit, ut non interrogarent aliquid de carnibus, utrum consecrate essent idolis necne, quia si interrogarent, diceret ille insultando et deridendo qui interrogatus fuerat: Omnes iste carnes quas cernitis in macello, idolis dedicate sunt. Si aliquis fidelium hec audiens postea emeret, derideret eum ille paganus in sua mente et conscientia, dicens: Ecce, quid fecit ille Christianus, qui me prohibebat offerre idolis uictimas quasi malum, modo emit carnes consecratas idolis, et comedit ut sanctas. Nisi aliquid numinis in idolis cognosceret, nequaquam hoc ageret. Quandiu talia uidero eum facientem, non transibo ad Christianismum.

 Si quis infidelium uocat uos, ad cenam, et uultis ire, subaudis ad domum eius. Non precepit ire, nec prohibuit, sed prestitit licentiam. Cena uocatur a communione uescentium, quasi, commune conuiuium, et communis esca siue refectio. dicunt Greci commune. Unde et communicantes dicuntur, eo quod communiter, id est pariter, comedebant. Apud ueteres enim consuetudo erat hora nona cenare, non in abscondito, sed in propatulo, ne singularitas luxuriam gigneret.

Si quis autem dixerit: Hoc immolatum est idolis, id est idolis est consecratum, nolite manducare propter conscientiam alterius qui iudicauit et circumstantium, ne uos derideant, sicut supra dictum est. Ut quid enim libertas mea, qua credo omnia esse  munda, iudicatur, id est reprehenditur, ab aliena conscientia, id est: si ego manduco omnia, quid pertinet ad aliquem ut me reprehendat, uel quid nocet eius reprehensio?

Si ergo cum gratia, subaudis Dei, participo, siue manduco, quid blasphemor pro eo quod gratias ago Deo? Ex persona illorum loquitur, qui talia dicebant, quasi subiungeret Apostolus: Non debetis hoc dicere, licet sanctificetis illud quod sumitis signaculo crucis, et inuocatione nominis Domini: tamen non ideo debetis comedere, quia blasphematur exinde nomen Domini, et uos blasphemamini.

Omnia in gloriam Dei facite, id est in inuocatione nominis Dei, et cum honestate, ut Deus glorificetur per uos. Legimus quodam loco, quod cum quodam  tempore quidam humuncio pro nimia tristitia uoluisset se laqueo suspendere, et dixisset: Deus, adiuua me, quod uerbum semper in usu habebat, astitit beatus Paulus apostolus, inquiens: Infelix, temetipsum illaqueare uis et nomen Domini inuocare presumis? Sed illud quia inuocasti, esto liber ab hac tristitia et morte presenti, quia omnia prospere tibi succedent.

Sine offensione, id est sine scandalo et reprehensione, estote Iudeis, qui idola exsecrantur, et gentibus, fidelibus et etiam infidelibus: Sicut et ego per omnia, subaudis que facio, omnibus placeo. Cum Apostolus alias dicat: Si hominibus placerem, Christi seruus non essem , querendum est quare  modo hic dicat se omnibus per omnia placere? Ad quod dicendum, quia ubi dicit, si hominibus placerem, homines ibi uoluit intelligi hereticos, Iudeos incredulos, paganos et persecutores. Hic autem ubi dicit, omnibus se placere, subaudiendum est bonis et religiosis uiris. Si hominibus, inquit, infidelibus placerem, Neroni scilicet, hereticis, Iudeis incredulis, et persecutoribus, Christi seruus non essem, quia Christum negassem. Tamen licet illis non placeam, hominibus tamen bonis et religiosis placeo: Non querens quod mihi soli utile est, quia non accipio a uobis uictum et uestimentum, sed quod multis, ut salui fiant. Sicut Christus non quesiuit sua, quia pro se flagellatus non est, consputus, passus et mortuus, nec quesiuit sua, sed nostra: ita Paulus non erat  propria salute contentus, quia non querebat quod soli sibi utile erat, sed quod aliis, sustinens pro aliorum salute libenter multa aduersa et probra.



CAPUT XI.

Imitatores mei estote, sicut et ego Christi; id est, sicut ego imitator Christi sum, non querens solummodo quod mihi utile est, sed quod alteri: ita et uos me imitamini. Sicut enim Deus Pater misit Christum, ut apostoli eius essent imitatores, ita Christus misit nobis apostolos ut eorum imitatores simus.

Laudo autem uos, fratres, quod per omnia mei memores estis. Ironice ista dicit; et quod uidetur affirmare, increpat et denegat, quasi diceret: Non laudo uos, quia non estis mei memores, neque tenetis  precepta que tradidi uobis.

uolo autem uos scire quod omnis uiri caput Christus est. Omnis uiri caput est Christus, id est princeps et origo, quia ab illo qui est uerbum Dei Patris, creatus est; et non solum secundum diuinitatem, sed etiam secundum quod homo est, et carnem nostram assumpsit, caput et princeps est omnibus hominibus. Caput autem mulieris, id est initium et princeps mulieris, uir est, quia de costa eius facta est, et eius potestati subiecta. Caput uero Christi, id est origo et principium illius, Deus Pater est, quia ab illo habet originem et principium, tam secundum diuinitatem quam secundum humanitatem.

Omnis uir, in Ecclesia, orans aut prophetans, id est docens prophetas uel explanans, uelato capite, deturpat,  id est dehonestat, caput suum: uel orans, id est Dominicam orationem dicens, prophetans, id est symbolum apostolorum recitans, ubi prophetatur aduentus Christi ad iudicium. Si non uelatur mulier, id est, si non uult operire caput suum linteo, tondeatur. Quare precepit hoc Apostolus? quia mala consuetudo erat tunc temporis, quia nolebant capillos ligare et caput cooperire. Et ne ipsa profluxio capillorum prouocet homines ad amorem libidinis, ideo precepit uelare capillos et ligare.

uir quidem non debet uelare caput, quoniam imago et gloria Dei est. Homo imago est Dei, quia sicut ab uno Deo omnia originem sumpserunt, et ab illo facta sunt, ita ab uno homine Adam omne genus humanum  profluxit: gloria quoque Dei est, quia glorificatur Deus per hoc quod hominem rationabilem fecit. Ideoque non debet uelare caput, ut ostendat non esse subditum mulieri, sed potestatem habere super eam. Mulier autem subiecta est uiro, sicut sequentia manifestant: Mulier autem gloria uiri est, quia ex ipso facta est: uel quia subiecta est ei, et in hoc gloriam habet uir.

Non enim uir, primus Adam, ex muliere est, factus, sed mulier ex uiro. Etenim non est creatus uir, Adam, propter mulierem, quia necdum erat mulier creata, sed mulier propter uirum, id est ad auxilium uiri. Ideo, subaudis ut recognoscat se mulier sub uiri esse potestate, debet mulier uelamen habere super caput suum propter angelos. Angelus Grece, Latine  dicitur nuntius; quo uocabulo uult ostendere Apostolus, episcopos, sacerdotes, omnesque ordines altaris, qui angeli debent esse annuntiando populis quid debeant petere et quid uitare. Propter istos angelos debent mulieres stantes in ecclesia uelata habere capita, ne respiciens aliquis illorum ad populum, capiatur ad amorem pulchritudine illarum. Dicamus et aliter iuxta Augustinum, et hoc quod dicit, uir non debet uelare caput, quoniam imago est Dei, mulier autem debet uelare caput propter angelos: uirum in hoc loco, uno modo possumus intelligere quemlibet predicatorem, spiritalem, et uiriliter agentem, cuius caput est ipsa eius sapientia; quia sicut caput regit cetera membra, ita illa regit mentem. Istud caput, scilicet sapientiam non debet uelare uir  predicator talis, quia non debet celare illam et abscondere, sed aliis manifestare, docendo, predicando, bonisque operibus insistendo debet se imitabilem prebere. Per mulierem autem debemus intelligere quemlibet in Ecclesia muliebriter et stulte agentem. Cuius caput est ipsa eius ignorantia et stultitia, quam non debet aliis in propatulo manifestare, ne se imitabilem reddat, sed debet illam tegere, et ad angelos , id est ad predicatores referre, ut illorum exhortatione et doctrina saluari possit; uel debet suam insipientiam et ignorantiam uelare propter predicatores, quia illis se debet humiliare. Aliter: Homo ex corpore, anima et mente consistit, que et rationabilitas anime dicitur. Cum unum sit anima et mens, diuidamus  hic animam que uiuificat corpus, et mentem que regit animam, quia facit differentiam inter bonum et malum, inter uitia et uirtutes. Per uirum in hoc loco debemus intelligere secundum Augustinum, rationabilitatem anime nostre, id est mentem que imago Dei est; quia sicut Deus scit differentiam inter bonum et malum, ita et mens pro modulo suo. Cuius uiri caput, id est mentis siue rationabilitatis, quod unum est, ipsa bona eius intentio est, quam non debet uelare; quia non debet illam refrenare a contemplatione Dei, sed quanto amplius de Deo intelligit, tanto amplius debet illam permittere, ut se eleuet ad contemplationem Dei, donec perueniat ad hoc ut quod modo uidet in spe et in speculo, quandoque  uideat in re, contemplans Deum sicuti est. Per mulierem possumus intelligere animam, cuius caput est intentio, qua plerumque intendit terrenis rebus ultra modum. Quod caput, id est quam intentionem debemus uelare, quia debemus illam refrenare, ne ultra modum in terrenis rebus se occupet. Anima enim que uiuificat corpus, plerumque ea desiderat ultra quam necesse sit, in quibus delectatur corpus quod terrena querit.

uerumtamen neque uir sine muliere, subaudis creatus est in presentia Dei, neque mulier sine uiro, subaudis creata est, in Domino, id est per Dominum.

Nam sicut mulier, Eua, de uiro, id est de costa Ade, ita et uir, Cain, per mulierem exstitit. Omnia autem, subaudis genera hominum, ex Deo creata  sunt, uidelicet Adam, Eua et Cain; uel omnia, id est corpora uirorum et corpora mulierum, anime uidelicet uirorum ac mulierum.

uos ipsi iudicate, id est, discernite que dicturus sum.

Mulieri pro uelamine, id est pro ornamento, dati sunt capilli.

Si quis autem uidetur contentiosus esse, ut dicat, ego sum Pauli, ego Apollo, nec uult nostris admonitionibus parere, nos, Iudei credentes et apostoli, talem consuetudinem non habemus, ut contendamus, quia lex iram et contentionem prohibet, neque Ecclesia Dei, que Euangelium habet.

Hoc autem precipio non laudans, subaudis quod contenditis.

 Primum quidem conuenientibus uobis in ecclesiam, et conuentum fidelium in Dominicis diebus, audio, ab his qui sunt Chlens, scissuras, id est dissensiones et discordias, esse inter uos, et ex parte credo, ita esse ut audio.

Nam oportet, id est, necesse est, hereses esse, ut et qui sunt, inter uos, probati, in fide bonisque operibus, manifesti fiant, et appareant etiam qui sint imperfecti et duplices. Sic Dominus dicit in Euangelio: Necesse est ut ueniant scandala , id est, non potest aliter esse. Et reuera magnam utilitatem prestiterunt hereses sancte Ecclesie, non per se, sed dum doctores excitauerunt, qui quasi dormierunt. Nequaquam enim tantam copiam librorum haberet sancta Ecclesia, et tantam cognitionem  de Deo, nisi hereses exorte essent, a quibus excitatus est Hieronymus, Augustinus, Hilarius, Gregorius, aliique sancti doctores, qui multa conscripserunt contra hereticos.

Conuenientibus uobis in unum, iam non est Dominicam cenam manducare. Cena Dominica dicta est, eo quod ipso die Saluator cum discipulis cenauerit, complens ueteris Testamenti pascha, et mysterium corporis et sanguinis suis tradens apostolis. Corinthii  uenientes ad fidem Christi per predicationem apostoli Pauli, a quo inter cetera que Dominus fecit, etiam sacramentum cene Dominice perceperant, post discessum illius in memoriam cene Dominice singulis  annis quinta feria ante diem Pasche, conueniebant omnes ad Ecclesiam, ac nobiles quique et potentes diuitesque ueniebant, et deferebant singuli panem et uinum, et dabant sacerdoti, unde consecraret corpus et sanguinem Domini. Consecratis autem mysteriis a sacerdote Domini, unusquisque quod detulerat accipiebat desuper altari: sumebatque tacite cum suis, ut superuenientes non inuenirent quod ederent, et unde communicarent; aut etiam deferebat omne quod attulerat ad domum suam, ut cum suis illud sumeret. Ob cuius rei causam magne dissensiones inter illos erant, quas seminauerant pseudoapostoli, ita ut cum una benedictione omnium oblationes consecrate essent, singuli suas accipientes, que communes debuerant esse, maximam uerecundiam  inferrent his qui, ut assolet, non attulerant, licet haberent: aut his etiam qui non habebant quod afferrent. Hoc autem faciebant multi, postquam ab aliis cibi crapulati erant. Istamque acceptionem Eucaristie, Dominicam cenam uocauit Apostolus uno modo. Aliter: Soliti quoque erant conuenire eodem die ad Ecclesiam omnes diuites, potentes et nobiles, et preparare sibi in Ecclesia et in foribus Ecclesie atque atriis illius epulas et conuiuia, et crapulari et inebriari usque ad uesperam manducantes et bibentes in conspectu pauperum et egenorum, qui non habebant unde sibi prepararent similia, nichil accipiebant ab illis diuitibus et potentibus, sed prestolabantur ieiuni tempus cum uerecundia, quo placeret illis diuitibus et potentibus  benedici corpus Christi a sacerdotibus unde communicarent. Impleti autem illi diuites omnibus cibis et potibus usque ad uomitum, accipiebant ad ultimum sacramenta corporis et sanguinis Christi, dicentes: Sic tradidit Christus discipulis suis nostris doctoribus et magistris corpus et sanguinem suum post aliorum ciborum perceptionem, et sic nos uolumus illud sumere. Quod audiens Apostolus, scripsit eis inter cetera ista que in presenti habentur, uolens eos conuenire, inquiens: Conuenientibus uobis in unum in Ecclesia, iam non est Dominicam cenam manducare, id est non est uobis licitum Dominicam cenam taliter manducare, qualiter uos manducatis. Cenam autem Dominicam dupliciter possumus intelligere appellatam esse ab Apostolo,  uel perceptionem uidelicet Eucaristie, de qua singuli sibi uindicabant partes proprias, quas attulerant, aliis non communicantibus, aut etiam eamdem Eucaristiam post alios cibos sumentes. uel alio modo, cenam Domini appellat illas preparationes conuiuiorum et epularum, quas sine caritate sumebant, non dantes inde pauperibus. Sacramentum igitur corporis Christi a communione cena appellatur, quia commune debet esse omnibus fidelibus et iustis. Uno enim pane uniuersitas Ecclesie designatur. Per id enim quod unum sumus, de uno pane omnes nos sumere oportet. Licet enim a multis partibus deferatur ille panis, et a multis sacerdotibus per uniuersum orbem consecretur, diuinitas tamen  que replet omnia, replet et illud, facitque ut sit unum Christi corpus, omnesque qui digne percipiunt illud, unum corpus Christi faciunt non duo, quia ipse dixit: Qui manducat carnem meam, et bibit meum sanguinem, in me manet, et ego in eo . Quicunque ergo cenam Domini uult imitari percipiendo corpus illius, uel etiam percipiendo alios cibos, communiter debet ea uti: quia cena Domini omnibus recumbentibus communis fuit, non solum bonis, sed etiam proditori Iude. Sed non immerito querit aliquis, quare Saluator noster, post cenam corporis et sanguinis sui, sacramenta apostolis tradiderit, uel unde processerit ista consuetudo uniuersalis Ecclesie, ut ieiuni doceamur eadem sacramenta percipere, cum apostoli iam cenati ea perceperint,  et Dominus hoc ita non ordinauerit, sicut modo tenetur? Cui respondendum est, ideo tunc cenatos communicasse apostolos quia necesse erat pascha illud typicum antea consummare, et sic ad ueri pasche sacramenta transire. Ideo quoque Dominus per se non constituit ieiunos accipere nos sacramenta Eucaristie, ut haberent eius apostoli honorem aliquid ordinandi in sancta Ecclesia, qui post eius ascensionem a sancto Spiritu edocti, ordinauerunt in honorem tanti tamque terribilis sacramenti, primo nos ieiunos Dominice passionis participatione muniri, primoque spiritalibus epulis interius exteriusque sacrari, ac deinde terrenis dapibus et uilibus escis corpus refici, cum gratiarum actione et cum temperantia atque sobrietate.

 Unusquisque enim suam cenam presumit ad manducandum. Et hoc similiter duplici modo intelligi potest, ut intelligatur cena sacramentum Eucaristie, quod illi singuli sibi uindicabant, uel illa preparatio conuiuiorum, quam utramque illi ut propriam manducabant, non communicantes exinde pauperibus. Diximus superius breuiter, cenam uocari a communione uescentium quasi commune conuiuium, communemque escam atque refectionem. quippe Greci dicunt commune. Unde et communicantes dicuntur, quod communiter siue pariter comedant. Apud ueteres enim consuetudo erat, hora nona cenare, non in abscondito, sed in propatulo, ne singularitas luxuriam gigneret. Et alius quidem, uestrum, esurit, ille uidelicet qui paupertate premente  caret pane triticeo et uino quod deferat ad consecrandum, unde communicetur, uel unde preparet sibi conuiuium. Alius autem, diues quilibet et potens, ebrius est, et crapulatus tam ex aliis cibis quam etiam ex sacramentis corporis et sanguinis Domini.

Nunquid domos non habetis, o Corinthii, ad manducandum et bibendum, communes cibos? Aut Ecclesiam Dei contemnitis, id est despicabilem facitis, et pro nichilo ducitis, parantes uobis turpia conuiuia in ea, et confunditis eos, id est uerecundari facitis, qui non habent? alimenta, ex quibus consecretur corpus Christi et sanguis, uel unde sibi preparent cenam in ipsa Ecclesia, sicut uos qui diuitiis abundatis.  Quid dicam uobis? o Corinthii, id est, quid possum uobis dicere pre nimio dolore? Laudo uos, subaudis in hoc quod bonum agitis in quibusdam rebus; in hoc tamen non laudo, uosque Ecclesiam Dei despicabilem facitis, et taliter iam ebrii, corpus Domini percipitis, et facies pauperum confunditis.

Ego enim accepi a Domino quod et tradidi uobis, id est mysterium corporis et sanguinis Domini, quomodo debeatis sumere sicut mihi reuelauit, ita tradidi uobis. Insuper etiam quid significet illud sacramentum, sicut in sequentibus dicturus est, quando pergebat Damascum, et cecatus est. uel tunc manifestauit ei Dominus hoc inter cetera. uel quando positus est in exstasi mentis, dum esset in templo. Ac sic demum tradidit Corinthiis, quando  moratus est apud eos anno uno et mensibus sex, quoniam Dominus iehsu in qua nocte tradebatur, id est, ipsa nocte qua erat tradendus a Iuda, accepit panem et gratias agens fregit et dixit discipulis suis. Finitis solemniis ueteris pasche, que in commemorationem antique liberationis populi Dei de Aegypto agebantur omnibus annis, transiit statim ad nouum pascha, sicut supra diximus, quod in memoriam sue passionis et nostre redemptionis, Ecclesie sue relinquit frequentandum. Fregit ipse panem quem discipulis porrexerat, ut ostenderet corporis sui fractionem et passionem, sine sua sponte non uenturam, sicut ipse antea dixerat: Potestatem habeo ponendi animam meam.

Accipite et manducate: hoc est corpus meum quod  pro uobis tradetur. Sicut caro Christi quam assumpsit in utero uirginali, uerum corpus eius est, et pro nostra salute occisum, ita panis quem Christus tradidit discipulis suis omnibusque predestinatis ad uitam eternam, et quem quotidie consecrant sacerdotes in Ecclesia cum uirtute diuinitatis, que illum replet panem uerum, corpus Christi est, nec sunt duo corpora illa caro quam assumpsit, et iste panis, sed unum uerum corpus faciunt Christi: intantum ut dum ille frangitur et comeditur, Christus immoletur et comedatur, et tamen integer maneat et uiuus. Et sicut illud corpus quod in cruce deposuit pro nostra salute et redemptione est immolatum, ita quotidie ad nostram salutem et redemptionem iste panis Deo offertur, qui licet panis uideatur, corpus  est Christi, Dominus enim et Redemptor noster, consulens nostre fragilitati, quia cognouit nos fragiles esse ad peccandum, tradidit nobis hoc sacramentum, ut quia ipse iam non potest mori, et nos quotidie peccamus, habeamus uerum sacrificium quo possimus expiari. Ideoque quia unum corpus faciunt et pro nostra redemptione offeruntur, dixit: Hoc est corpus meum quod pro uobis tradetur, et addidit: Hoc facite, id est corpus hoc sanctificate in meam commemorationem, uidelicet passionis mee, uestreque redemptionis, quia ego uos redemi sanguine meo. Relinquens Dominus hoc sacramentum salutiferum omnibus infidelibus, ut illud infigeret cordibus et memorie eorum, more cuiuscunque hominis egit,  qui appropinquans morti aliquod munus pretiosum dimittit alicui amico, dicens: Habe hoc cum omni diligentia penes te in memoriam mei, ut quotiescunque illud uideris, recorderis mei. Qui amicus admittens munus illud amici sui karissimi, si eum toto corde dilexit, non potest non condolere ei et tristari de morte amici, quotiescunque munus sibi dimissum conspicit. Similiter nos quotiescunque accedimus ad consecrandum, uel percipiendum sacramentum muneris eterni, quod nobis Dominus passurus in memoriam sui dimisit tenendum, cum timore et cumpunctione cordis, omnique reuerentia debemus accedere, recolentes quanto amore dilexit nos, qui pro nobis seipsum obtulit ut nos redimeret.

Similiter et calicem, subaudis tradidit eis, postquam  cenauit, dicens: Hic calix Nouum Testamentum est in meo sanguine, id est calix quem uobis trado, Nouum Testamentum significat, ut Fulgentius dicit, uel Nouum Testamentum confirmat in meo sanguine, siue per meum sanguinem. Calicem Noui Testamenti dicit ad distinctionem ueteris Testamenti, quod confirmatum est sanguine hircorum et taurorum, sicut habetur in Exodo, dicente Moyse ad populum quando collegit sanguinem hircorum in calice uel patena, et aspersit eumdem populum. Hic est sanguis Testamenti quod mandauit ad uos Dominus, id est: Hic sanguis est testis uerborum et promissionum Dei ad uos, et testis uerborum uestrorum quod promisistis esse uos obedientes illi. Similiter Nouum Testamentum, id est Euangelium, ubi continentur promissiones  nostre redemptionis et patrie celestis, confirmatum est sanguine passionis Christi qui quotidie celebratur in Ecclesia. Omne enim testamentum in morte confirmatur testatoris: quod autem addidit, hoc facite, siue sanctificate quotiescunque biberitis in meam commemorationem, idem sensus est, ut de corpore supra dictum est.

Quotiescunque enim manducabitis panem hunc, et calicem bibetis, mortem Domini annuntiabitis donec ueniat ipse ad iudicium. Duobus modis annuntiamus mortem Domini iam esse celebratam pro nostra redemptione uel ipsum mysterium celebrando, ubi iteramus passionem illius uel etiam predicando aliis, quod utrumque agere debemus, et sumendo et predicando. Hoc quoque sciendum est, quia caro nostri  Saluatoris pro salute nostri corporis, sanguis uero pro anima nostra fusus est, quia sedes anime in sanguine consistit. In cuius memoriam corpus et sanguinem illius sumimus, quoniam ipse ut totum hominem saluum faceret et redimeret, sanguinem suum fundi permisit.

Itaque quicunque manducauerit panem hunc, et biberit calicem, id est sanguinem Domini indigne, id est quicunque sanguinem et corpus Domini sumpserit indigne, reus erit corporis et sanguinis Domini, id est penas eternas inde exsoluet, nisi penitentia digna hoc expiauerit, aliisque bonis operibus. Indigne dicit, id est ordine non obseruato, uidelicet qui aliter mysterium illud celebrat uel sumit, quam  traditum est a sanctis Patribus, uel qui nullam differentiam credit inter illud corpus Christi, et reliquos cibos, uel qui grauioribus criminibus commaculatus presumit illud sumere. Qui taliter, ut diximus, illud comedit et bibit indigne, illud sumit, ideoque penas inde exsoluet. Apostolus igitur exponit quomodo debemus illud percipere.

Probet autem seipsum homo, et sic de pane illo edat, id est de corpore Domini, et de calice bibat, id est de sanguine Domini. Probet se, id est discutiat se, et utrum dignus sit necne, et probabilem se reddat, ne forte unde alii sumunt remedium accipiat ille iudicium et damnationem, indigne illud percipiens, sicut fecit Iudas proditor. Nam cum alii apostoli sumpsissent illud terribile sacramentum ad remedium et salutem  suam, ille qui indignus erat tanto mysterio accepit illud ad damnationem suam: quia quem diabolus ante tenebat per suggestionem et tentationem, postea renuit ad possidendum plenius, ut nichil aliud posset cogitare aut facere, nisi quod eius uoluntas erat. Dicit enim euangelista, quia post buccellam statim introiuit in eum satanas, ut malum quod illo instigante tractauerat, eo concitante perficeret.

Qui enim manducat et bibit indigne, sicut supra diximus, iudicium sibi manducat et bibit, id est ad damnationem suam illud sumit, non diiudicans corpus Domini, id est non discernens a reliquis cibis. Cum timore et tremore debemus accedere ad illud sacramentum terribile, ut sciat mens reuerentiam se debere prestare ei ad cuius corpus sumendum  accedit.

Ideo, subaudis quia indigne presumitis percipere salutiferum sacramentum, idcirco sunt inter uos, o Corinthii, multi infirmi, id est languentes et imbecilles, id est febricitantes, et dormiunt multi, non somno pacis et quietis, sed morte damnationis, id est mortui sunt morte eterna propter hoc peccatum. uolens demonstrare quia qui corpus Dominicum indigne percipiunt, iudicium inde sumunt et damnationem; ostendit quosdam apud Corinthios uindictam in presenti iam percepisse, qui inconsiderate et irreuerenter illud acceperant quia febribus et infirmitatibus multis correpti sunt, et quidam etiam mortui, ut illorum exemplo ceteri discerent non debere indigne et negligenter corpus Domini sumere.

 Quod si nosmetipsos diiudicaremus, id est discuteremus et examinaremus uitam nostram utrum digni essemus necne, et nosmetipsi errores nostros corrigeremus, non utique iudicaremur, id est non damnaremur a Christo, neque in hoc seculo, neque in futuro.

Dum iudicamur autem, non in paucis, in illis uidelicet qui infirmantur et febricitant in hoc presenti et in illis etiam qui moriuntur, a Domino corripimur, et flagellamur corpore per illos ut ipso timore perterriti, non damnemur eternaliter cum hoc mundo, id est cum infidelibus et amatoribus huius mundi. Nihil enim distat ab infideli, qui irreuerenter cum omnibus peccatis criminalibus commaculatus,  ad mensam Domini presumit accedere, sed potius deterior est illo, et maiori pena dignus, quia melius est uiam ueritatis non cognoscere, quam post agnitionem retrorsum abire.

Itaque, fratres mei, cum conuenitis ad manducandum corpus et sanguinem Christi in Ecclesia, inuicem exspectate, ut multorum oblatio simul celebretur, et omnes communiter ex uno pane communicetis: quia illa oblatio unus panis est, et communis debet esse omnibus.

Si quis esurit, domi manducet, id est qui impatiens est nec uult ieiunare cum ceteris, domi terreno pane uescatur, ut non in iudicium conueniatis, id est ne corpus Christi reprehensibiliter percipiatis ad damnationem uestram. Cetera autem, subaudis  que restant inordinata, cum uenero disponam.



CAPUT XII.

De spiritualibus autem, subaudis mysteriis, nolo uos ignorare, fratres, id est nolo uos ignorantes reddere.

Scitis autem quoniam cum gentes essetis. Reducitur ab Apostolo Corinthiis uite pristine conuersatio in notitiam, ut ex eius consideratione crescant in nouam conuersationem, quoniam sicut gentiles uiuentes feruebant in mendacio et errore, quia illa cultura nichil erat, sic iam Christiani effecti, diuinis preceptis cum feruore animi debebant obsequi. Gentes autem siue gentiles appellantur, qui ab errore patrum suorum in quo nascuntur, in religione melioris uite non commutantur. Unde et gens que sic  manet ut genita est uocatur: hi sunt pagani, qui ad diuinum cultum non accedunt, quos gentes nunc appellat, non quod tunc temporis pagani essent quando ista dicebat, sed quod ante notitiam fidei fuerant. Hoc est quod ait, quoniam cum gentes essetis, et  iam non estis. Legitur et gens in bono, sicut est, non tantum pro gente, sed ut filios Dei congregaret in unum . Ad simulacra muta prout ducebamini, euntes, subaudis eratis. Simulacra  idcirco muta appellantur, quia  os habent, et non loquentur: oculos, et non uidebunt . Neque enim est spiritus in ore ipsorum. Si quod autem  uerbum ab idolis auditur, demonum deceptioni et non simulacrorum sensibilitati ascribitur. Ad hec adoranda tam a demonibus quam ab aruspicibus et philosophis insipientibus impellebantur, et est sensus: Sicut cum gentes essetis, demonum templa sine reluctatione, prout ducebamini, frequentabatis, sic modo dum agimini Spiritu sancto secundum sanam doctrinam, ad Ecclesiam Dei accedite, et preceptis salutiferis cum omni humilitate obtemperare contendite. Et quod dicit, prout ducebamini, ostendit eos tantam uenerationem exhibuisse simulacris, ut eorum cultum nequaquam abhorrerent a quibuscunque hortarentur, uel monerentur, et ducerentur personis, ita et conuersos Deum diligere admonet,  et coapostolos eius spernere non debere sue salutis amatores.

Ideo, subaudis quia Deum cognouistis, et quia de spiritualibus mysteriis nolo uos ignorantes reddere, notum uobis facio, quod nemo in Spiritu Dei loquens, id est nemo Spiritum sanctum habens, et per Spiritum sanctum loquens, qui linguas infantium facit disertas, dicit anathema Iesu. In decretis Iustiniani imperatoris, anathema separatus a Deo uocatur. Legitur et in canonibus pro maledictione. Legitur et pro occisione, sicut ipse Apostolus ait in Epistola ad Romanos : Optabam ego anathema esse pro fratribus, id est, optabam interfici pro eis secundum carnem. Ponitur et pro abominatione, hic uero pro separatione ponitur. Itaque nullus Spiritu Dei afflatus  dicit ipsi Iesu: Tu es anathema, id est separatus a Deo Patre et Spiritu sancto, et aliqua parte inferior. Hoc quidam hereticorum uesani insaniendo dicere non timuerunt; idcirco anathemate, id est separatione a Deo, Ecclesia perculsi sunt. Et nemo potest dicere Dominus iehsu, nisi in Spiritu sancto. In sacra Scriptura dicere aliquando pro simplici sermone accipitur, ut est non omnis qui dicit mihi, Domine, Domine, intrabit in regnum celorum . Aliquando pro ipsa re et facto, sicut ait Ezechias rex ad Isaiam: Non fuit uerbum, id est res, in domo mea quod non ostenderim eis . Sic et in hoc loco pro re et facto ponitur. Nemo, inquit, potest dicere, id est corde et ore confiteri, et digna opera fidei exercere, Iesum diligere, et Dominum  asserere, nisi Spiritus sancti gratia fuerit intrinsecus edoctus. Nam ille dicit Iesum Dominum esse, qui credit eum Patri et Spiritui sancto cequalem et coomnipotentem, et hunc confitetur, seruando precepta illius quibus uera dilectio comprobatur. Dicemus et hoc ipsum breuiter cum conclusione: Nemo potest dicere, Dominus iehsu, subaudis, sicut est dicendus corde, ore et opere, nisi per Spiritum sanctum fuerit illuminatus.

Diuisiones uero gratiarum sunt, subaudis, non meritorum, idem autem Spiritus sanctus manet semper unus in omnibus et indiuiduus. Notandum quod non ait, diuisiones meritorum sunt, sed gratiarum, quia dona Dei gratis dantur, non humanis meritis tribuuntur. Unde ad Romanos ait: Quis prior dedit illi, id  est Deo, fidem suam aut aliquid, et retribuetur ei ? Spiritus namque sanctus in seipso unus idemque manet, id est immensus, indiuisus, inseparabilis cum Patre et Filio, sed dona illius diuisa sunt, quia non omnibus equaliter conferuntur. Unde fatendum est quia cum Deus per diuinitatis potentiam ubique sit, non tamen ubique est per inhabitationis gratiam, et in quibus habitat per gratiam, non equaliter habitat. Sicut ergo mare immensum est, et aduenientes secundum capacitatem uasorum suorum et differentiam hauriunt, et non exinanitur mare, neque euacuatur; et sicut etiam ex una lucerna plures accenduntur, ipsa tamen non decrescit: sic Spiritus sanctus, cum sit immensus, distribuit ipse iustis gratiam suam se  cundum quod ipsi uidetur: ipse tamen omnipotens in immensitate sua perseuerat, et quantum uult, et cui uult, et quando uult, et quomodo uult: dat et nichil minus habet, quia extra se nulli erogat. Et diuisiones ministrationum sunt. uerbi gratia: ut in episcopis, presbyteris, diaconibus, ceterisque ordinibus, qui Spiritu sancto distribuente Ecclesie ministri constituuntur, non per propriam hominis deliberationem, sed per Spiritus sancti efficientiam; idem autem Dominus, subaudis manet indiuisus in omnibus.

Et diuisiones operationum sunt, quia alius operatur per Spiritum sanctum maxima, alius mediocria, alius uero minima. Idem uero Deus, qui operatur omnia in omnibus. Quem superius appellauit Spiritum,  modo uocat Dominum et Deum, et ter idem dicendo manifestat se loqui de Spiritu sancto, sed non separat inde Patrem et Filium, quia quorum una est uirtus nature, et substantia una, horum una est operatio indiuisa, qui uidelicet Deus, operatur omnia bona in omnibus. Quibus uerbis tollitur humana arrogantia, cum sine Spiritu sancto nec magna, nec minima bona operari possit nostra fragilitas. Altius monet Apostolus in Trinitate nullos faciendos gradus, dum primum ponit Spiritum sanctum, secundo Dominum Christum, tertio Deum Patrem, qui unus Deus distribuit dona sua, manens in se indiuisus.

Unicuique autem, subaudis fidelium, datur manifestatio Spiritus ad utilitatem, et illius uidelicet, qui  percipit donum Spiritus sancti, et aliorum, qui aut ab illo erudiuntur, aut exemplo illius in meliorem uitam instruuntur, et in Dei laudem excitantur, sicut Dominus monet: Luceat lux uestra coram hominibus , etc. Manifestatio uero Spiritus sancti ipsum eius donum intelligitur, quod ipsi homini manifestat datum esse ad utilitatem suam, ut recte credat, sancte uiuat, et ut alii ex eo utilitatem percipiant. Siue manifestatio Spiritus idcirco dicitur, quia ubicunque per dona sua fuerit, illico per operationem iustitie manifestatur. Hinc scriptum est: Ignem ueni mittere in terram, et quid uolo nisi ut ardeat ?

Alii quidem per Spiritum sanctum datur sermo sapientie. Modo incipit exponere diuisiones gratiarum  et ministrationum que per Spiritum sanctum dantur. Intelligitur, sapientia in uitandis malis et appetendis bonis, scientia uero in disponendis ordinandisque humanis. Etenim fundos siue agros excolere, domum prudenter edificare, familiam competenter ordinare, ad scientiam uidetur pertinere. Aliter, sapientia pertinet ad cognitionem eternam qua credimus Deum trinitatem habere in personis, unitatem in substantia; scientia uero humanarum rerum, sicut supra diximus. Siue sapientia est, secundum Gregorium, quando quis ueteris Testamenti et Noui legit uolumina, et intelligit, et ad utilitatem aliorum exponit, sicut Hieronymus, Augustinus, Hilarius et ipse Gregorius; scientia uero quando illorum expositiones  leguntur et intelliguntur, et secundum eas uetus Testamentum aut Nouum traditur. Est etiam sapientia, qua abstinet quis a prauo opere, scientia uero, quando a praua cogitatione. Itaque siue sapientiam diuinarum, siue scientiam humanarum rerum habeamus, non ex nobis ipsis, sed ex dantis sancti Spiritus gratia percipimus. Quod uero dicit, secundum eumdem Spiritum, nichil est aliud nisi quasi diceret: Alii datur sermo scientie secundum uoluntatem eiusdem Spiritus sancti, uel per eumdem Spiritum.

Alteri, subauditur datur, fides in eodem Spiritu, id est per eumdem Spiritum. Dominus loquitur in Euangelio de persona Patris. Hoc est opus Dei, ut credatis in eum quem misit ille. Et Apostolus fidem dicit dari per Spiritum sanctum. Unde datur  intelligi, quia quod dat Pater per Spiritum sanctum, dat et ipse Spiritus sanctus cum Patre et Filio, quia unius est potestatis et operationis cum illis: fides ergo qua credimus in Deum, et a Patre et a Filio et a Spiritu sancto datur, nec est in homine naturaliter, sed a Deo datur: quoniam si esset, omnes haberent fidem. Alii gratia sanitatum in uno Spiritu. De gratia sanitatum dicit, qua sanantur infirmi uel egri.

Alii operatio uirtutum, in eiiciendis demonibus et patrandis; alii miraculis: alii prophetia, qua Spiritu sancto repletus, futura predicit, uel prophetarum libros exponit; alii discretio spirituum, ut nouerit quis loquatur ex Spiritu sancto, uel quis ex spiritu humano, siue maligno: sicut loquebatur puella que  magnum questum prestabat dominis suis, de qua Paulus spiritum pythonicum expulit: et sicut loquebantur magi et incantatores. Alii genera linguarum, id est uarietates sermonum, ut apostolis et credentibus in exordio fidei. Alii interpretatio sermonum, ut Hieronymo qui diuinas Scripturas ex Hebreo in Latinum transtulit.

Hec autem omnia que enumerauimus et etiam plura quam enumerauimus, operatur unus atque idem Spiritus, ad utilitatem scilicet totius Ecclesie, in quo intelligitur Pater et Filius, quia inseparabilis est eorum operatio, diuidens singulis electorum dona sua, non tamen ipse diuisus, prout uult, quia omnipotens est.

Sicut enim corpus unum est, et habet multa membra,  etc. Usque ita et Christus: subaudis, cum Ecclesia unum corpus est. His uerbis docet non deberi inflari quelibet aduersus alterum, quia etsi non magnum, tamen paruum est Ecclesie membrum. Et sicut omnia membra, siue sint magna, siue parua, siue honesta, siue inhonesta, corpus humanum formant, ita homines diuersi meriti unam Ecclesiam edificant, et unum corpus Christi faciunt. Cum Christo enim qui est caput Ecclesie, ipsa Ecclesia intelligitur, que est corpus eius. Etenim in uno Spiritu, subaudis, sancto, de quo scriptum est: Ipse uos baptizabit in Spiritu sancto et igne ; et: Nisi quis renatus fuerit ex aqua et Spiritu sancto . Omnes nos in unum corpus baptizati sumus,  id est, ad hoc baptizati sumus ut essemus unum corpus cum capite nostro Christo, et omnes in uno Spiritu potati sumus. Quasi diceret: Potionati sumus, uel unum Spiritum potauimus: quia tempore baptismatis omnes unum Spiritum sanctum accepimus.

Nam et corpus non unum est membrum, sed multa, quia unum membrum non facit corpus, sed multa simul neruis conglutinata: sic omnes credentes, siue sint sublimes uite merito, siue parui, unum corpus efficiunt, conglutinante eos uirtute Spiritus sancti.

Si dixerit pes: Quoniam non sum manus, non sum de corpore, num ideo non est de corpore? Interrogatiue est legendum, et subaudiendum utique de corpore est. Caput corporis sui, id est Ecclesie, Christus est.  Oculi huius corporis, apostoli sunt intelligendi, de quibus dicitur: Pulchriores sunt oculi eius uino , sed et predicatores qui sibi aliisque spiritualia prouident; aures sunt fideles auditores; nares, qui uim discretionis habent inter odores uirtutum fetoresque uitiorum; os, qui diuina eloquia aliis eructant, id est doctores; manus, qui operantur unde alii uiuant; pedes, qui in negotiis secularibus ad utilitatem ceterorum discurrunt. Si dixerit talis pes, non sum manus, quia non habeo quod tribuam, uel non possum operari unde aliis uictum tribuam, propterea non sum de corpore Christi, non ideo est de corpore? Subaudis utique est de corpore Christi. Sic intelligendum de aure et oculo, quoniam licet dicat bonus auditor: Non sum oculus, id est predicator,  et propterea non sum de corpore Christi, non ideo non erit: sed erit de corpore Christi. Membrum erit Ecclesie.

Nunc autem posuit Deus membra, unumquodque eorum in corpore sicut uoluit, quibus uerbis tollit presumptionem, ne quis donum Dei putet suum meritum. Quisquis enim in Ecclesia est oculus, a Deo, et non a se, factus est oculus. Sic et de ceteris intelligendum membris. Hinc enim ait: Quid enim habes quod non accepisti ?

Quod si essent omnia, subaudis membra, unum membrum, ubi corpus, subaudis esset, quod non uno membro, sed uarietate membrorum constat. Et si omnes essent auris aut oculus, id est auditores tantum aut predicatores, quomodo esset Ecclesie  corpus, cum non constaret membrorum uarietatibus?

Non potest autem dicere oculus manui: Opera tua non indigeo, quoniam predicator quilibet uictu eget ex labore illorum qui designantur per manus, aut iterum caput pedibus: Non estis mihi necessarii, et ille qui preest subditis, non potest dicere in temporali discursu suis subditis, cum eorum opera indigeat: Non estis mihi necessarii.

Sed multo magis que uidentur membra corporis infirmiora esse, sicut pedes sunt et manus, que uilibus quibusque ministeriis deseruiunt, necessaria sunt: quia pro toto corpore operantur; et que putamus ignobiliora esse membra corporis, his honorem  abundantiorem circumdamus. Ignobiliora membra quibus abundantiorem honorem circumdamus, sunt manus et pedes, quibus ornamenta calceamentorum armillarumque adhibemus; et que inhonesta sunt nostra, abundantiorem honestatem habent. Inhonesta nostra sunt uerenda, que uerecundamur uideri nuda, quibus abundantiorem honestatem prebemus diuersorum colorum uestibus.

Honesta autem nostra, id est oculi, nares et cetera talia, nullius egent ornamenti: sed Deus temperauit, id est fabricauit, corpus, tribuendo honorem ei membro cui deerat, subaudis honor, abundantiorem tribuendo, id est extrinsecus adhibuit membro honorem, per additamentum uestium et ornamentorum, quoniam non habet insitum per nature decus.

 Ut non sit schisma, id est diuisio, in corpore, quibusdam membris pulchris, quibusdam manentibus inhonestis, sed sit corpus iam totum honestum, tam natura, quam ornamentorum gratia, sed in idipsum, id est alterutrum, per inuicem sollicita sint membra, sicut oculus toti corpori uidet, et pes toti corpori ambulat, etc.

uos autem estis corpus Christi, et membra de membro. Sicut de humero procedit cubitus, manus et digiti, et de coxa tibie, pedes et articuli, sicut sunt sumpta membra de membro, id est pendentes ex sibi prelatis.

Primum posuit Deus apostolos in Ecclesia, qui uice Christi positi sunt in Ecclesia, sicut ait Apostolus:  Obsecramus per Christum, id est uice Christi reconciliamini Deo. Horum uice subrogati sunt episcopi. Sed apostoli ex precepto Domini compellebantur transire de regno in regnum: episcopi uero suis in Ecclesiis auctoritate canonica residere iubentur ob utilitatem sibi commissorum; prophetas uocat qui futura predicunt, sicut Agabus et ipsi apostoli, siue qui prophetarum dicta edisserunt; doctores, qui paruulos erudiunt; uirtutes, qui demones eiiciunt, aliaque miracula faciunt; gratias curationum, qui infirmos sanitati restituunt; opitulationes, qui uerbis aut factis auxiliantur aliis; gubernationes, sicut in prelatis et regibus, episcopis aut ducibus; genera linguarum, sicut in exordio fidei.

 Nunquid omnes interpretantur? Scripturas, ut Hieronymus.

Aemulamini autem carismata meliora, quibus uerbis ostendit Apostolus bona esse supradicta, id est prophetiam, doctrinam, eiectionem demonum, etc. Sed ista que subsequuntur, meliora sunt, quantum ad utilitatem electorum attinet: quia per illa superius posita tantum Dei demonstratur potentia, per cuius nominis uirtutem et inuocationem fiunt. Per hec autem, id est caritatem, fidem, et spem hominis iustitia constat. Gloriabantur Corinthii quasi summam iustitie haberent, eo quod quidam illorum demonia eiicerent, gratiam curationum infirmis impartirent; sed ostendit Apostolus meliora deesse, et idcirco perfectos nondum esse, atque ideo  hortatur eos, dicens: Aemulamini carismata meliora, id est dona gratiarum meliora: nam superius premissa possunt habere mali cum bonis, sicut Iudas apostolus fuit: Caiphas, sicut et Balaam, cum esset malus, prophetauit. Multi in die iudicii dicturi sunt: Domine, nonne in nomine tuo prophetauimus, et in nomine tuo multas uirtutes fecimus, et demonia eiecimus ? sed audituri sunt: Amen dico uobis, nescio uos . Et adhuc excellentiorem uiam uobis demonstro. Per quam intelligitur caritas, in quo precepto uniuersa lex pendet et prophete . Que nobis uia efficitur, quia per eam ad patriam celestem peruenitur. Cuius magnitudinem amodo incipit exponere, inquiens:



CAPUT XIII.

 Si linguis hominum loquar et angelorum, caritatem autem non habeam: inutilis sum. Hec uerba ex superioribus apostoli uerbis pendent ubi dicit: Aemulamini carismata meliora , etc. Si linguis omnium hominum loquar, septuaginta scilicet duabus, que diuise sunt in edificatione turris, et si linguis etiam angelorum loquar et caritatem non habeam, dilectionem uidelicet Dei et proximi, nichil sum. Quod dicit loqui angelorum linguis, intelligitur ad exaggerandum hoc quod uolebat ostendere, posuisse caritatis scilicet uim: siquidem angeli nec linguam nec palatum uel dentes habent, utpote spiritus, quibus uerba forment. Quando uero apparent hominibus, sumptis corporibus eriis, secundum  eorum linguam loquuntur quibus apparent: nam loqui illorum ad Deum nichil est aliud quam in presentia eius esse; et Deum loqui ad illos nichil aliud est quam presentia uultus sui qua fruuntur, attendentes quid uelit illis manifestare; ipsorum uox in laude conditoris, ipsa est admiratio intime contemplationis. Inter se quoque angeli loquuntur ineffabiliter, sed eorum ad inuicem collocutio, bone uoluntatis est concordatio, nec est necesse ut ibi sonent uerba, ubi in Dei contemplatione omnium angelorum concors est uoluntas bona. Inde ergo Apostolus dicit: Si linguis etiam angelorum loqui possem, nichil mihi prodesset sine caritate. Possunt intelligi et per angelos, scholastissime loquentes, qui liberalibus artibus instructi, politis disserunt uerbis que norunt:  per homines uero, simpliciter loquentes. Siue ergo simpliciter quis disputet, quod multi querunt, quia ibi omnium edificatio esse potest, siue liberaliter, quod multi ambiunt, caritatem autem non habeat, fit uelut es sonans aut cymbalum tinniens, quoniam sicut es sonat aut cymbalum, nichil eis prodest, quia nullam utilitatem sibi prestant, sic est homo qui loquitur linguis absque caritate. Reuera sicut es sonat, et sibi nichil confert, iuuat autem, id est delectat audientes, ita lingua caritate priuata. Aes quoque et cymbalum non a se sonant, nisi ab aliquo tangantur, aut alicuius rei impulsione commoueantur. Sic et qui linguis loquitur non a se loquitur, sed potentia Spiritus sancti per eum loquitur.  Qui uero caritatis preceptum exercet, iuuante se Deo operatur.

Et si habuero prophetiam, uidelicet ut futura predicam, sicut Balaam qui prophetauit de Christo: Orietur stella ex Iacob, et exsurget hoc de Isrel ; et nouerim mysteria omnia, id est, secreta ueteris et Noui Testamenti, et omnem scientiam, id est notitiam tam diuinarum quam humanarum rerum, et si habuero omnem fidem, id est, perfectam et integram, que a Domino grano sinapis comparatur, non propter modicitatem, sed propter feruorem: quia tritum manifestat cuius sit uigoris. Sic et fides trita aduersitatibus ostendit cuius sit fortitudinis. Ita ut montes transferam, de loco ad locum, uel demones a patientibus eiiciam; si caritatem, id  est, si dilectionem Dei et proximi non habuero, nichil sum, id est, nichil utilitatis mihi prestabit. Intelligitur quod quidam Corinthiorum per inuocationem Dei hoc agebant, et propterea quasi perfectos se putabant. Sed exhortatur ad id quod est precipuum, id est, ad caritatem.

Etsi distribuero in cibos pauperum omnes facultates meas, iuxta preceptum Domini, dicentis: Si uis perfectus esse, uade et uende omnia que habes, et da pauperibus ; et si tradidero corpus meum ita ut ardeam, sicut Laurentius est ustulatus, et hoc non fecero causa dilectionis, Dei uidelicet et proximi, nichil mihi prodest. Se ponit Apostolus pro omnibus.

Charitas patiens est. Quomodo potest caritas patiens  esse que uirtus est? Sic uidetur loqui, quasi de re animam habenti. Nam caritas uirtus est que per se non patitur, ideoque patiens per se non est. Quapropter per caritatem debemus intelligere hominem caritatem habentem. Itaque qui habet caritatem patiens est, tolerando aduersa, quia per tribulationes nouit peruenire ad gaudia regni. Benigna est, id est ualde bona, quia non solum non reddit malum pro bono, sed insuper bonum pro malo, cibando inimicum et potando. Charitas non emulatur. Superius ait: Aemulamini carismata meliora, id est, emulari studete: hic autem dicit, Aemulamini, id est persequimini; ibi accipitur in bono, hic autem in malo. Non emulatur dicit, id est, nulli inuidet, aliena felicitate non torquetur. Non agit  perperam, id est, non agit aliquid peruerse. Quidquid extra rectitudinem fit, quia prauum est, perperam dici potest aduerbialiter. Non inflatur, id est non extollitur, et in superbiam non erigitur.

Non est ambitiosa. Ambire est desiderare, et omnis qui caritate est plenus non desiderat neque cupit potestatem super alios exercere, quia maior ceteris non uult apparere. Non querit que sua sunt, id est, quod sibi solummodo utile est, sed aliis. uel certe patiens est, non querit que sua sunt, id est uindictam, quia inimicis talionem non reddit. Questio in hoc loco oritur: Cum Ioannes dicat: Deus caritas est , quare Apostolus dicit: Charitas non querit que sua sunt? que tripliciter intelligi  potest. Aliter enim Intelligenda est caritas secundum Ioannis uerba, aliter secundum Pauli. Charitas secundum Ioannem, ipse Deus intelligitur, qui caritatem infundit in cordibus fidelium, iuxta quod Apostolus ait: Charitas Dei diffusa est in cordibus nostris per Spiritum sanctum qui datus est nobis . Secundum Paulum uero, per caritatem intelligitur homo caritatem habens, qui non querit solummodo que sua sunt, et quod sibi utile est, sed quod aliis. Unde etiam ipse Deus, qui caritas est, non querit que sua sunt, quia ueniens in mundum per incarnationis mysterium non quesiuit que sua erant, id est non quesiuit iustos, sed peccatores, qui sub diaboli imperio tenebantur, unde ipse dicit: Non ueni uocare iustos, sed peccatores . Dicamus  et tertio modo: Charitas, id est, ipse Deus ueniens in mundum, non quesiuit que sua erant. Quid erat suum? Ut ab omni creatura adoraretur, glorificaretur, ueneraretur, sicut Deus creator omnium. Sed ipse non quesiuit ista que sua erant et sibi competebant, quia non quesiuit honorem, non regnum, non timorem ab hominibus, sed que erant latronum, homicidarum, atque maleficorum hominum, sputa uidelicet, colaphos, alapas, irrisiones, uerbera, crucem et mortem. Et sicut ipse non quesiuit que sua erant, ita et nos non debemus querere nostra, sed que sunt aliorum. Non irritatur, id est, etiamsi lesa fuerit, non prouocatur ad iracundiam siue furorem; non cogitur ad uindictam, ut malum pro malo reddat. Non cogitat malum, id est non solum  non facit, sed nec cogitat ut alii noceatur.

Non gaudet super iniquitate, sed potius tristatur, cum uiderit quemlibet per aliquod scelus ruere; congaudet autem ueritati, id est operibus iustitie, uel etiam illi qui in ueritate et non ficte fidelis est.

Omnia suffert, subaudis aduersa patienter, omnia credit que continentur in ueteri Testamento et Nouo, uel que promittuntur electis in futuro regno a Deo, uera credit esse. Idcirco omnia sperat quia nisi crederet, non speraret. Siquidem spes est futurorum bonorum exspectatio, quorum consideratione omnia aduersa sustinet.

Charitas nunquam excidit, id est ab homine se habenti nunquam labitur, nunquam cadit; siue prophetie euacuabuntur: prophetia est que de futuro  loquitur. Quod cum uenerit, non erit iam necesse ut prophetetur. Ponatur unum exemplum pro omnibus. Prophetatur Christus ad iudicium uenturus: eo ueniente non erit necesse ut hec prophetia recitetur amplius: sic de ceteris intelligendum. Siue lingue cessabunt, quoniam sicut ante turrim Babel una erat lingua Hebrea, sicut quidam putant doctores, expleto iudicio, ipsa remanebit una. Reuera in multis linguis uarietas est, et ubi est uarietas, ibi dissensio. In sanctorum regno non erit dissensio, ergo nec linguarum uarietas. Siue scientia destruetur; presens scientia que ex parte nunc habetur, cum plenitudo scientie uenerit, eo quod sit imperfecta, destruetur id est in melius commutabitur.

 Ex parte enim cognoscimus, non ex toto, de Deo et de beatitudine sanctorum, et ex parte prophetamus. Quia quod ex parte scimus, etiam ex parte prophetamus.

Cum autem uenerit quod perfectum est, id est quod totum est et integrum, quando reuelata facie, ipsum Deum contemplabuntur electi sicuti est, quasi exinanietur et annichilabitur, quod ex parte est, sicut ait Ioannes: Charissimi, filii Dei sumus, et nondum apparuit quod erimus. Scimus autem quia cum apparuerit, similes ei erimus: quoniam uidebimus eum sicuti est .

Cum essem paruulus, loquebar ut paruulus. Comparationem dat naturalis incrementi, et adhibetur exemplum humanum, quo ostendit scientiam quam  habemus in presenti, esse quasi infantiam et futuram, esse quasi uirile robur quod habiturum sit perfectam abundantiam. Cum essem, inquit, paruulus, loquebar ut paruulus, balbutiendo et imperfecta uerba promendo; sapiebam ut paruulus, leuia scilicet et inconuenientia; cogitabam ut paruulus, de locis scilicet et risui habilibus. Quando autem factus sum uir, et cepi sapere perfectius, euacuaui, id est contempsi que erant paruuli, quia que antea expetebam, abhorrere cepi. In hac ergo uita paruuli sumus ad comparationem future uite: quia sicut uita hec imperfecta est, ita et scientia.

uidemus nunc per speculum in enigmate, tunc autem facie ad faciem. Ad hoc tendit premissa comparatio, sicuti quis uidet per speculum uultum suum,  et inde discedens obliuiscitur qualis fuerit, sic et nos de Deo et uita futura parum quid perspicimus. Et hoc in enigmate, id est in obscuritate, quia cum simus carnei, ea que sola spiritalia sunt, ad liquidum capere nequimus. Tunc autem, id est in futuro, facie ad faciem, id est presentes presentem Deum uidebimus. Nunc cognosco ex parte Deum: tunc autem cognoscam ex toto, sicut et cognitus sum, modo a Deo qui interius exteriusque totum me nouit. Et sciendum quia sicut non semper pro equalitate ponitur. Aliter enim cognoscimur a Deo, et aliter cognoscimus eum: quia ille cognoscit cuncta ut Deus, nos cognoscimus illum ut creatura per eius donum; uerumtamen sicut ille nouit nos ex toto, sic et nos ex toto cognoscemus illum. Ille cognouit nos  ut Deum decet, nos cognoscemus illum ut glorificate creature conueniet. Nunc autem manent fides, spes, caritas: tria hec. He tres uirtutes modo iuncte sunt adinuicem, et ita in huius uite tempore copulantur, ut una sine altera stare non possit. Qui enim credit in Deum, sperat que ab ipso promittuntur se percepturum, et quo magis sperat, eo magis credit in illum et ideo habet caritatem; quia diligit eum et proximum. Ea enim que credimus esse nobis promissa, etiam nos accepturos speramus. His uero delectati, amplius in caritate feruemus. ueraciter enim credere non possumus, nisi ea que promissa sunt speremus, nec poterimus sustinere promissa, si desit fidei fidelitas firma. Nec aderit fructus spei,  uel stabilitas fidei, nisi fuerit perfecta caritas Christi in nobis, que et fidem ut precedat adiuuet, et spem exspectatione corroboret. Maior autem his, subaudis uirtutibus, fide uidelicet ac spe, caritas est. Nimirum Filius Dei caritate, id est dilectione, et non nostris meritis, homo factus est et Redemptor mundi: qui dilexit nos, et tradidit semetipsum pro nobis oblationem et hostiam Deo in odorem suauitatis. Per hanc Deus Pater misit eumdem Filium suum in mundum, hanc Spiritus sanctus infundit cordibus electorum. Fides namque est, qua Deum trinitatem habere in personis, et unitatem in substantia credimus, mysteria quoque incarnationis et passionis Filii Dei. Spes uero est exspectatio futurorum bonorum, que nec dum aspeximus, nec consecuti  in re sumus. Charitas, qua Deum proximumque diligimus. Cum Deum, in quo sunt premia que prestolantur electi, facie ad faciem uiderint, nichil remanebit quod de futuris credant, aut ultra sperent. Diligent uero per caritatem datorem omnium bonorum operum: diligent et proximum gaudentes de illis, sicut et de seipsis. Ideo ergo caritas maior est fide ac spe, quia, illis cessantibus ac deficientibus, ipsa remanebit. In presenti seculo cum ipsis est, et ipsa sola in eternum perseuerabit. Ipsa sola perducet nos ad Christum, ipsa sola fruetur gaudio sempiterno, et presentissimo uultu omnipotentis Dei, etc.




SERMO ET TRACTATIO SUPERIORUM.

Iam qualis et quanta sit caritas, non pedum uia,  sed morum, Apostolo docente, discamus. Si linguis, inquit, hominum loquar et angelorum , etc. Hominum et angelorum linguis, inanem facundiam quorumdam hominum significatam debemus accipere, que omnia quecunque uoluerint, accurate quidem atque eloquenter enuntiant. Sed quamuis ornate copioseque disserant, tamen docendi officium uanitate placendi magis quam consulendi caritate suscipiunt, non ut alios doceant, sed ut se doctos ostendant: nec ut profectum, sed ut plausum a suis auditoribus querant: si totam scientie diligentiam transferant mendaces ad linguam, et studiosius uelint eloquentiam curare quam uitam, supercilio uane loquacitatis elati, dicta sua magis cupiant laudari quam fieri: nec sint de sanctitate operis, sed de sermonis  elucubrati uenustate solliciti. Nunquid merito tales eramento sonanti aut tinnienti cymbalo comparantur qui in modum tinnientis eramenti uel cymbali preclara queque magis appetunt sonare quam facere: uel erubescunt a seipsis, aliter uiuendo quam predicant discrepare? Qui ut quoquo modo turpitudinem sue conuersationis obnubilent, honesta predicare non cessant: non ut auditores sui eorum predicatione proficiant, sed ut et ipsi uideantur curare que predicant. Sed uideamus que his annectat Apostolus: Si habuero, inquit, prophetiam, et nouerim mysteria omnia , etc. Non hoc ita dicitur quasi aliqua bona sine caritate aliqui habere non possint, sed quia nichil prosint habentibus ea, si a caritate  defecerint. Ipsa autem et hinc necessaria est, ut omnia bona, summum bonum, id est caritatem, habentibus prosint. Ipsa etiam perfecta permanebit, cum omnes perseuerantes in se, ad uisionem Dei perduxerit. Ceterum prophetia et mysterium omnium notitia uel scientia, nec non et ipsa fides, et cetera talia, que non solum perfectioni fidelium, sed etiam fragilitati necessaria iudicantur, in illa perfectione sanctorum quo in caritate radicati tendunt, preuenientibus necessaria esse non poterunt, cum illis incomparabiliter meliora ac perfectiora successerint, quia nec prophetia ibi opus erit, cum ad illud quod futurum promittebat impleta perduxerit; nec scientia, que uelut lucerna quedam in huius seculi nocte fideles illuminat, cum in illius uite die  perpetuo sol uiuus effulserit. Nec mysteriorum notitia, aut ipsa fides necessaria erit, quando ad ea que per mysterium significabantur et credebantur ex fide perfectio Christiana peruenerit. Charitas uero hic quidem necessaria est, que nos separat a diabolo, purificat a peccato, reconciliat Deo; sed ibi perfecta erit, cum perfectos Deo, a quo est eis donata, coniunxerit. Adhuc Apostolus, laudem diuine caritatis amplificans, adiungit, inquiens: Si distribuero in cibos pauperum omnes facultates meas, et si tradidero corpus meum, ita ut ardeam, caritatem autem non habuero, nichil mihi prodest . Nec quidem immerito. Si enim non quid, sed propter quid faciamus, in illa ultima examinatione querendum est, eleemosyne, uel traditio corporis proprii in mortem, quid  proderunt non habentibus caritatem? Ipsa ergo habenda est, ipsa est sectanda, sine qua nec eleemosyne nec mortificatio siue occisio corporis, nec illa omnia superius dicta, uel alia quamuis bona perducunt aliquos ad salutem, quia quelibet actio bona uel passio, si ex fide, que per dilectionem operatur, non exstiterint, nobis prodesse non potuerunt. Quapropter nil eis peccati damnabilis remanere poterit, nec deerit aliquid boni, quibus caritas omnis inquinamenti mundatio, et bonorum omnium mater adfuerit. Quoniam quidem Charitas patiens est, benigna est, non emulatur, non agit perperam, non inflatur, non est ambitiosa, non querit que sua sunt, omnia suffert, omnia credit, omnia sperat, omnia sustinet , eis in quibus fuerit, omnia ista que habet impartit. Et quid  illis esse potest in hac uita perfectius, qui tantis abundant, caritate in se regnante, uirtutibus? Merito proinde quando uidemus aliquos patientie mole fundatos, inconcussum pectus seuientibus malis opponere, abundantia sancte benignitatis locupletatos, bonum suum uelle cum omnibus habere commune, non aliquibus ardentis inuidie facibus coqui, non agere perperam, sed simpliciter cum omnibus quibus debet unitas caritatis exhiberi; nullo fastu perniciose uanitatis inflari; nichil eorum que sunt aliena crimine cupiditatis ambire: que sunt sua, pie communionis bono non querere; nulli malum, quibuslibet irritatus iniuriis, cogitare; non super alicuius iniquitate, sed de ueritate [Al. uirtute] gaudere: omnes  inquietos uel inquietudines fundata animi tranquillitate sufferre: post hanc uitam diuinitus penas comminatas credere non metuendo, promissa premia sperare gaudendo, reuelationem filiorum Dei desiderare, fortiter sustinendo: quando ergo uidemus ista et his similia bona aliquos posse, nouerimus non eos magnitudine uirtutis sue posse quod uolunt ardenter et faciunt, sed beneficio illius caritatis, que non est ex nobis, sed diffusa est in cordibus nostris per Spiritum sanctum, qui datus est nobis .



CAPUT XIu.

Sectamini autem caritatem, id est persequimini. Hoc uerbum continuationem rei significat, sicut et  ibi: Hospitalitatem sectantes . Aemulamini spiritalia, subaudis dona, id est imitamini, studetote inquirere dona spiritalia, que per Spiritum sanctum dantur, ut uirtutes operemini linguis loquendo, demones eiiciendo, sed magis emulamini et diligite ut prophetetis, id est, ut aperte prophetas ceterosque libros ueteris et Noui Testamenti exponatis. Hoc quisquis agit propheta est, quoniam per caritatem qua consulit ceteris, habet Spiritum sanctum, qui locutus est in prophetis.

Qui enim loquitur lingua, subaudis incognita et peregrina, uel in obscuritate sermonis, non hominibus loquitur, quia non intelligitur quod ab eo dicitur, sed Deo, qui nouit omnes linguas, et super nouit non prolatas. Nemo enim audit, id est, nemo  astantium intelligit que ille loquitur. Spiritus enim, sanctus subaudis, loquitur mysteria, id est occulta, per illum hominem in quo habitat, cui peritiam et notitiam illius lingue contulit: audientes autem quod non norunt illam linguam latent eadem mysteria.

Nam qui prophetat, id est qui prophetas aliasque scripturas aperto sermone docet, hominibus loquitur ad edificationem intellectus, quia intelligunt que proferuntur a doctore, et solutionem questionum addiscunt, et exhortationem, quia exhortatur alios ut desiderium habeant explanandi, et possint aliis exponere, et consolationem, quam accipiunt in lingua sibi cognita, unde alii extolluntur in ignota.

Qui loquitur lingua, subaudis incognita aliis, aut  in obscuritate sermonis, semetipsum edificat, et non alios, quia ipse tantummodo intelligit quid loquatur: qui autem prophetat, manifeste loquens prophetas explanando, Ecclesiam Dei edificat, id est conuentum fidelium. Ne dicerent Corinthii: Inuides nobis, apostole Paule, loqui linguis; subdit idem Apostolus:

uolo autem uos omnes loqui linguis, subaudis uariis, magis autem uolo ut prophetetis, id est ut dicta sacrarum Scripturarum obscura in lucem producatis aperte explanando. Nam maior est qui prophetat, id est qui aperte docet exponendo prophetas, quam qui loquitur linguis, nisi forte interpretetur plano sermone hoc quod loquitur in alia lingua, ut Ecclesia edificationem  accipiat ex eius interpretatione. Si interpretari potest ille qui loquitur linguis, non erit minor illo qui explanat prophetas, quia et ipse similiter Ecclesiam edificat. Hoc enim maius est quod omnibus prodest.

Nunc autem, fratres, si uenero ad uos linguis loquens, quid prodero uobis? subaudis si locutus fuero lingua incognita, nisi uobis loquar aut in reuelatione, id est interpretatione manifestoque sermone, aut in scientia, aut in prophetia, aut in doctrina. Hec quatuor unum significant.

Tamen que sine anima sunt uocem dantia, siue tibia, siue cithara, id est rota, nisi distinctionem sonituum dederint, ut secundum acumen aut grauitatem uocis sonitus distribuatur, quomodo scietur id quod  canitur, aut quod citharizatur? De instrumentis musicis hoc dicit, quia sicut sonitus cithare et tibie insuauis est, nisi distincte personauerit, ita uox predicatoris siue doctoris nullam utilitatem prestat, neque delectat audientes, si non intellexerint que loquitur.

Etenim si incertam uocem det tuba, quis parabit se ad bellum? Fuit mos apud Iudeos, ut in initiis mensium clangerent tubis, et in solemnitate tabernaculorum. Unde et festiuitas tubarum appellatur, sicut ait Psalmista: Buccinate in neomenia tuba in insigni die solemnitatis uestre . Erat etiam mos ut imminente bello tubis buccinarent, et erat in sonitu differentia, quando ad bellum, et quando inuitabant ad diem festum. Si ergo confuse quis tubas audisset  insonare, ad quid debuisset se preparare quomodo poterat scire? sic doctore lingua incognita loquente, aut in obscuritate, quomodo auditor poterit intelligere? ac si diceret: Sicut cum uox tube incerta fuerit, utrum solemnitatis uox sit an belli nemo discernit, ita et uos, si ceperitis loqui uariis linguis, ignorabunt auditores uestram predicationem. uester autem sermo intelligi debet, ut possit ad spiritale bellum Christi milites preparare.

Eritis enim in era, id est inaniter, loquentes.

Tam multa, utputa genera linguarum sunt, id est, quot genera sunt linguarum, in hoc mundo; et nichil sine uoce est, id est, sic erit auditori, si lingua ei incognita locuti fueritis, quasi omnes linguas proferatis, quia sicut quod omnibus ei loqueretur, non prodesset,  sic et uos nichil prodestis una aut duabus linguis incognitis loquentes. In quibus linguis nichil sine uoce est, et tamen illarum uox non capitur ab illis qui notitiam lingue non habent. Ideoque inaniter profertur sermo qui non intelligitur.

Si ergo nesciero uirtutem, siue intellectum, uocis, audite, ero ei, cui loquar, barbarus, et qui loquitur mihi, barbarus. uerbi gratia: Ego sum Grecus, tu Hebreus, si tibi loqui cepero Grece, uidebor barbarus: similiter et te loquente mihi Hebraice, uideberis barbarus. Aliter: Profero symbolum Grece, quia sic reperi illud scriptum, et sum Latinus, non Grecus, barbarus tibi sum. Iterum si tu Greci sermonis aliquid didicisti, et ceperis similiter loqui,  qui primum uidebar tibi barbarus, cerno te quasi barbarum mihi.

Sic et uos, quoniam emulatores estis spirituum, id est, quia studium habetis spiritualium donorum ad edificationem Ecclesie, querite, ipsa dona Spiritus sancti habere, ut abundetis, fructificantes aliis, quoniam qui loquitur lingua, subaudis obscura et incognita, oret ut interpretetur, id est, oret Deum, ut det illi uirtutem interpretandi, ut quod loquitur in una lingua, possit exponere aliis in alia.

Nam si orem lingua, subaudis incognita, et in obscuritate sermonis, spiritus meus orat, mens autem mea sine fructu est, id est uis anime mee, id est, ipsa anima que uiuificat corpus profert uerbum. Intellectus autem anime mee sine aliqua utilitate  est, quoniam non intelligo que dico. Quod per spiritum intelligatur anima, ostendit euangelista inquiens de Domino: Inclinato capite, emisit spiritum , id est animam. Manifestum est, ignorare animum nostrum siue intellectum, si lingua loquatur quod nescit, sicut assolent Latini homines Grece cantare, oblectati sono uerborum, nescientes tamen quid dicant. Que cantilena sine fructu intelligentie est, quem non habere potest qui ignorat que loquatur.

Quid ergo mihi est? subaudis faciendum, uel quid est utile et necessarium. Orabo spiritu, id est, loquar anima, orabo et mente, id est loquar intellectu: quia illa sunt dicenda, que et proferantur utiliter et intelligantur manifeste.

 Ceterum si benedixeris spiritu, quis supplet locum idiote, id est, si Spiritu sancto illuminatus bene docueris, et bene locutus fueris audientibus in lingua incognita, quis supplebit: uel quis adimplebit locum illius qui te audit et non intelligit uerba tua? Idios dicitur proprius: unde dicitur idiota, propriam linguam tantummodo sciens, in qua natus et nutritus est. Si igitur talis astiterit tibi, dum aut mysterium misse solemniter celebras, aut sermonem facis, aut etiam benedictionem tribuis: quomodo dicet: Amen, super tuam benedictionem? cum nescit quid dicas; id est, quomodo respondebit uerbum confirmatorium quod dicitur Amen, cum ille tantum lingue proprie peritus, ignoret quod tu barbara illa loquaris? Non aderit alius pro illo, sciens quid tu dicas, respondeat:  Amen, id est, uerum est quod tu dixisti, uel fiat ita. Nescit quippe ubi sermonis clausula finiatur, quoniam quid dicas nescit.

Tu quidem bene gratias agis, subaudis Deo, in lingua tibi nota, sed alter non edificatur, qui nescit quid dicas. Et ne dicerent Corinthii de Apostolo, quod ipse non habet uarietatem linguarum, non uult ut nos habeamus, subiunxit:

Gratias ago Deo quod omnium uestrum lingua loquor. Quinque sunt differentie Grece lingue, sicut in Prisciani dictis prudens lector inuenire potest. Omnes has nouerat Apostolus et plures alias. In ecclesia uolo quinque uerba meo sensu loqui, ut et alios instruam, quam decem millia uerborum in lingua, subaudis  incognita aliis, uel in obscuritate sermonis. Simpliciter accipe: Malo, inquit, sic quinque uerba proferre in conuentu fidelium, ut intelligatur ab aliis, quam decem millia sine profectu aliorum. Utilius dicit paucis uerbis in apertione sermonis loqui, quod omnes intelligunt, quam prolixam orationem habere in obscuro.

Nolite pueri effici sensibus. Puerilis est sensu, id est pueriliter agit, qui obscuro et polito sermone propter iactantiam loqui querit: sed malitia paruuli estote, id est, alieni sitis a malitia, sicuti sunt paruuli. Sensibus autem perfecti estote. Sensu perfectus est, qui sic alterius utilitatem, sicut suam, querit.

In aliis linguis et labiis aliis loquar populo huic:  unum significat quod dicit linguis et labiis. Hoc in Isaie libro , qui nunc lex appellatur, scriptum est, et hec prophetia super Nouo Testamento predicta est. In lege Moysi peccantes uariis modis puniebantur ex precepto Domini. Alia lingua loquitur Deus in Euangelio, quia peccatores non precipit occidi, sed ad penitentiam hortatur, dicens: Penitentiam agite , et reliqua. Ibi commendabat circumcisionem, in Euangelio baptismum, dicens : Ite, baptizate omnes gente; ibi Sabbatum, his diem Dominicum, et otium a peccatis: ibi sacrificia pecorum, hic corporis et sanguinis sui mysterium. Et nec sic exaudient, increduli Iudei Dominum, id est, non obedierunt illi. uel aliter, secundum precedentem disputationem  Apostoli: Die pentecostes uenit Spiritus sanctus super credentes in Hierusalem, et ceperunt loqui uariis linguis, prout Spiritus sanctus dabat eloqui illis. Aderant Iudei ex omni natione que sub celo est, et qui predestinati erant, uersi in admirationem, crediderunt in Christum et salui facti sunt. Ceteri uero, licet tam mira audirent, noluerunt Christo credere per apostolos eius linguis loquentes.

Lingue in signum sunt, id est, in miraculum sunt, non fidelibus qui sciunt nichil Deo impossibile esse, sed infidelibus, qui de Dei potentia dubitant. uerbi gratia: Paulus loquebatur omnibus linguis, non propter se, sed propter incredulos diuersarum gentium, quos Christo lucrari uolebat. Prophetie autem, id est Scripturarum expositiones, non infidelibus sunt,  qui non audiunt Scripturas, sed fidelibus, qui diligunt eas.

Si ergo conueniat uniuersa Ecclesia in unum, et omnes linguis loquantur, et singuli sua lingua, intrent autem idiote, id est propria lingua contenti, et intrent infideles, siue pagani, nonne dicent: Quid insanitis? id est, quid in amentiam uel in phrenesim uersi estis? Et hoc ideo, quia omnes loquimini confuse, et quod dicitis non intelligunt.

Si autem omnes prophetent, id est Scripturas prophetarum explanant, intret autem quis infidelis uel idiota, rustica tantum lingua contentus, conuincitur ab omnibus, subaudis infidelis esse aut idiota, diiudicatur ab omnibus, et quod nisi penitentiam agat,  damnandus sit; occulta cordis eius manifesta fiunt, id est cogitationes praue et uitia, que illos predicatores putat latere: quia dum ipsi disputant contra uitia, manifesta sunt ab ipso, quia dicit: In ueritate ista omnia cognosco in me esse. Sic refert beatus Augustinus quodam loco, quod aliquando dum faceret sermonem ad populum, introuit quidam scelestus homo, statimque se non attendente, sermo suus uersus est contra illius hominis uitia. Ille autem considerans se pontifici a Deo reuelatum, conuersus est, et penitens salutem obtinuit. Sic et in uita sancti Cesarii Arelatensis episcopi legitur, quod Spiritus sanctus ita sermonem eius disponebat, ut omnium conscientas uerbis suis concuteret, quasi sibi eas omnes auditores indicassent aut pre manibus haberet  scriptas. Et cadens in faciem, infidelis uel idiota, humilians se, adorabit Deum, pronuntians quod uere Deus in uobis sit, qui etiam suam conscientiam reuelauit uobis.

Unusquisque uestrum psalmum habet, de quo debet disputare; doctrinam habet, id est expositionem librorum; apocalypsim habet, id est reuelationem a Deo sibi in corde manifestatam, per quam ualet intelligere diuinas Scripturas; linguam habet, quam proferat, et interpretationem, dicens: Sic dicitur iste sermo in illa lingua, et sic resoluitur in nostra.

Siue lingua, uidelicet ignota, quis loquitur, secundum duos, subaudis fiat illa allocutio, aut ut multum tres, id est aut quod multum est, secundum tres fiat, et per partes, subaudis loquantur non simul,  ne uideantur esse amentes, si omnes ceperint, et unus interpretetur, id est unum sit interpres, qui exponat et interpretetur illorum linguam obscuram, uel etiam ideo precipit loqui per partes, ut interpres possit interpretari per singulos: et est sensus: In conuentu unus, aut duo uel tres loquantur, nec ipsi simul sed per partes: ita ut quod unusquisque loquitur, ab interprete manifestari possit astantibus.

Si autem non fuerit interpres, taceat, subaudis doctor qui habet linguam incognitam, sib autem loquatur et Deo, orando et legendo: quia ipsi cuncta nota sunt linguarum uerba. Prophete, id est explanatores, aut duo aut tres dicant, siue loquantur, quia in ore duorum uel trium testium stabit omne uerbum;  ceteri uero, subaudis prophete et doctores, siue explanatores prophetarum, diiudicent, si quid amplius autminus loqui necesse sit, et discernant etiam utrum secundum ueritatem fidei illi doceant.

Quod si alii sedenti reuelatum fuerit a sancto Spiritu aliter quam ille dicat, aut aliud, prior qui loquebatur, taceat ad horam. Secundum morem Iudeorum loquitur, qui hoc ordine residebant in synagogis suis, uidelicet ut scribe et Pharisei doctoresque legis sederent in cathedris: qui minoris dignitatis erant, in subsellis et in scamnis. uulgaris uero populus et simplices quique in pauimento et super mattas residebant. Inde dicit Apostolus: Si  illi fuerit reuelatum qui sedit in cathedra, aliter quam expositor loquatur, aut alicui horum qui sedent in subseliis uel in pauimento, taceat qui antea loquebatur.

Potestis enim omnes per singulos prophetare, ut omnes discant, et omnes exhortentur. Sicut doctores non equali peritia imbuti sunt, ita et auditores quadam inequalitate capacitatis differri probantur. Ideoque perfecte docti, perfectos auditores in sensu doceant: minus docti, minus capaces instruant. Sic singuli possunt prophetare, id est docere per singulos, ut unus post unum loquatur, et sic per ordinem predicatio ab omnibus expleatur.

Spiritus prophetarum prophetis subiectus est. Spiritus sanctus qui locutus est per Isaiam, Ieremiam,  et reliquos prophetas ueteris Testamenti, per prophetas quoque Noui Testamenti, sicut fuerunt apostoli et explanatores prophetarum, qui prophete non immerito appellantur, illis omnibus Spiritus sanctus subiectus est quodammodo, quoniam non cogit subito in uocem prorumpere, sicut malignus spiritus energumenos et arreptitios, sed eorum potestati tribuit quando loquantur, et quando sileant. uerbi gratia: Propheta, id est predicator quilibet, uult sermonem ad populum facere, ueluti Hieronymus alicuius prophete librum exponere; adest ei Spiritus ut instruat et loquatur per illum ut ceperit loqui, non tamen illico ut tetigerit librum, facit eum erumpere in uocem uelut phreneticum. Et bene idem Spiritus sanctus, qui fuit olim prophetis, dicitur esse in  explanatoribus illorum, quoniam aliter non ualuissent explanare uerba Spiritus sancti, neque in lucem producere obscuritatem illorum. Aliter: Si legerimus in plurali numero, spiritus prophetarum prophetis subiecti sunt, necesse est ut intelligamus per spiritum dona Spiritus sancti, id est linguas, uirtutes, eiectiones demonum, sapientiam, consilium, et reliqua. Hec autem dona sic sunt electis subdita, ut quando uolunt exerceant illa: et quando uolunt, retineant quasi occulta. His uerbis datur intelligi, quod, licet multi simul doctores sint, qui nouerunt per Spiritum sanctum quid loqui debeant, non tamen ita ab ipso Spiritu sancto impelluntur, ut uno loquente, tacere alii non ualeant.

Non enim dissensionis est Deus, sed pacis, quia  Deus pacem, et non dissensionem docuit. Quando unus aduersus alterum tumens, illo adhuc loquente, loqui tentabat, dissensionem faciebat: et Deo exsecrabile erat. Sicut et in omnibus ecclesiis, sic, subaudis et uos, doceo, ut unus uel duo, aut certe tres in conuetu doceant: et partes, ut unus interpretetur: et si interpres defuerit, taceant.

Mulieres in ecclesie taceant, ne seminent errorem, sicut Eua prima mulier fecit ; sed subdite debent esse uiris: quia mulier de uiro sumpta est, non uir de muliere: et quia per eam uir seductus est. Sicut et lex dicit, id est Deus per Genesim inquiens: Sub uiri potestate eris .

An a uobis, o Corinthi, uerbum Dei processit?  subaudis ad alios. Inflabantur Corinthii, quasi exemplo illorum cetere gentes inuite credidissent in Christum, et ab illis esset diffamatum. Ideo ait Apostolus: An a uobis uerbum Dei, id est fides Christi uel eius Euangelium, processit ad alias gentes? Inflammabantur etiam in hoc, quasi solis illis salus que in Christo est per patriarchas et prophetas fuisset promissa: et hoc est quod dicit: aut in uos solos peruenit? uerbum Dei.

Si quis uidetur propheta esse, id est sapiens doctor et explanator Scripturarum. aut spiritalis, id est, quid spiritalia capere possit, cognoscat que scribo, quia Domini mandata sunt, id est, intelligat et approbet quia Domini est mandatum. Pseudoapostoli a seipsis et a diabolo loquebantur, apostolus autem  Paulus et reliqui Dei mandata proferebant. Ideoque his uerbis tangit eos qui pro lucris temporalibus et desideriis hominum non diuina, sed terrena docebant.

Si quis autem ignoratn, subaudis hec mandata Domini, ignorabitur; id est, si quis repudiat, uel non approbat hec mandata Domini, repudiabitur, nec approbabitur a Domino in die iudicii.

Itaque, fratres, mei infide, eumulamini, id est, studetote et diligite prophetare, id est Scripturam interpretari, et aperte exponere, etiam si quis uult uel potest linguis loqui, nolite prohibere, tantum ut habeat interpretem. Omnia autem honesto fiant in uobis, id est cum decore.



CAPUT Xu.


Notum autem uobis facio, fratres, id est, ad memoriam uobis reduco, Euangelium quod predicaui uobis, quod et accepistis, in quo et statis, per quod et saluamini. Fuerat Apostolus apud Corinthios per unum annum et sex menses, predicens illis Euangelium; sed, post eius discessum, introierunt ineos pseudoapostoli, qui negabant Christum ex uirgine natum, passum, a mortuis suscitatum: negabant quoque resurrectionem generalem futuram. Idcirco compulsus Apostolus recapitulat que illos presens docuerat. Unde dicit: Notum uobis facio Euangelium quod accepistis, siue suscepistis a me: uel acceptum habuistis, in quo et statis. In unaquaque plebe fideli duo sunt populi: perfecti, et imperfecti;  sed hic perfectos in fide alloquitur. Iterum contra imperfectos subiungit: Qua ratione predicauerim uobis, si tenetis, nisi frustra credidistis. Litteratura huius uersiculi minus quiddam sensus uidetur habere, quia pulchrius sonat in Greco. Notandumque illud interrogatiue atque increpatiue esse legendum. Igitur dicatur ita: Quid utilitatis accepistis in hoc, quod predicaui uobis, si modo decepti a pseudoapostolis aliter tenetis, nisi quia frustra siue inaniter credidistis, in hoc quod a fide recessistis? Dicit ergo: Qua ratione siue qua utilitate predicauerim uobis uerbum fidei, si tenetis, subuaudis modo aliter quam tunc audisti, nisi quia frustra credidistis? An me predicante adepti estis fidem superfluam, et non  ueram? Non est ita, quia uera docui et non falsa, ueramque fidem, et credulitatem. Ergo qua ratione predicauerim uobis, si tenetis, nisi quod frustra credidistis ignoro. Frustra credit, qui ab ipsa fide postmodum recedit. Iam in sequentibus exponit quid predicauerit.

Tradidi enim uobis in primis, id est in exordio mee predicationis, quod et accepi, subaudis a Christo, quoniam Christus mortuus est pro peccatis nostris, secundum Scripturas. Scripturas ueteris Testamenti memorat, que futuram passionem Christi cecinerunt. Dicit enim Isaias: Sicut ouis ad occisionem ducetur, et sicut agnus non aperiet os suum . Et quia sepultus est, subaudis secundum Scripturas, dabit, inquit propheta, impios Iudeos pro sepultura,  et diuitem pro morte sua ; et iterum: Erit, inquit, sepulcrum eius gloriosum . Mortuum enim eum nulli dubium est et sepultum. Et quia resurrexit tertia die secundum Scripturas, uiuificabit nos post duos dies, in tertia suscitabit nos; et quia uisus est Cephe. Cephas Syrum est et Hebreum, Petrus Grecum et Latinum. Licet certum locum non definiant Euangeliste ubi apparuerit ei, tamen credendum est, quia apparuerit ei. Et post hec undecim: octaua uidelicet die resurrectionis sue, quando cum aliis erat Thomas.

Deinde uisus est plus quam quingentis fratribus simul, id est credentibus. Hoc quoque uerum est, licet euangeliste non commemorent. Ex quibus multi manent, in corpore, usque adhuc, subaudis  quos si uultis interrogare potestis; quidam autem dormierunt, id est mortui sunt, quod ideo dicit, quia facilius poterunt suscitari a Christo de somno mortis, quam quis a socio suo de somno lectuli. Deinde uisus est Iacobo, qui spoponderat in cena Domini non se manducaturum aut bibiturum donec uideret Christum a mortuis suscitatum. Deinde apostolis omnibus, in monte ubi constituerat eos ire, et quando celos petiit. Nouissime autem omnium, tanquam abortiuo uisus est et mihi. Abortiuus est, qui sine legitimo tempore nascendi nascitur: extra tempus uidelicet congruum, aut antequam debeat nasci, aut post. Ut Iulius Cesar fuit abortiuus qui post legitimum tempus cum cesarie natus est, secto matris utero: sic et Apostolus abortiuus quodammodo exstitit,  quia post tempus natus est in Christo, quia non ab illo uocatus est cum adhuc esset in carne, sed cum iam in dextera Patris esset collocatus; uel abortiuus est, quia sicut de uita abortiui desperatur, sic et de uita Pauli desperabatur a fidelibus, quando eos persequebatur. Qui utique perpetuam incurrisset mortem, nisi ei a Christo fuisset subuentum. uisus est autem ei de celo post non paruum tempus ascensionis sue, quando cecatus est in uia dum pergeret Damascum , et postea oranti in templo.

Ego enim sum minimus apostolorum. Causa humilitatis hoc dicit, sicut et Mattheus, qui uocat se publicanum. uel etiam minimus est tempore et uocatione,  quia ultimus est uocatus. Maximus autem labore, dignitate et predicatione, sicut ipse in sequentibus manifestat, ubi dicit: Abundantius siquidem omnibus illis laboraui.

Gratia autem Dei sum id quod sum, id est, credo quod sum apostolus et predicator Euangelii, totum est Dei gratia. Et eius gratia in me uacua non fuit. Per liberum arbitrium cooperatus est gratie Dei. Ipsa tamen gratia preuenit eum ut uellet, et subsecuta est, ut posset implere quod uolebant, et in suam iunxit uoluntati Dei, ideo dignus est remuneratione. Abundantius autem omnibus illis laboraui, quia illi solis Iudeis et singulis prouinciis predicauerunt. Paulus autem et Iudeis et Gentibus predicauit, pene uniuersum mundum  perambulans, aut per se, aut per epistolas suas. uel etiam in hoc plus illis laborauit, quia illi ex predicatione uictum secundum Euangelium accipiebant; Paulus uero non est unus hac potestate, sed labore manuum suarum uiuebat. uel plus laborauit, quia illi Iudeis  predicauerunt, et factis miraculis, facilis doctrina suspiciebatur illorum, quia illi cognitionem unius Dei habebant: Paulus uero gentibus, uitia uirtutesque nescientibus. Illi Iudeis prophetiam de Christo habentibus predicabant, cui concordabant que de Christo predicabantur. Paulus gentibus nullam de Christo prophetiam habentibus. Non ego autem, subaudis solus laboraui, sed gratia Dei mecum. Si autem Christus  predicatur in miraculis, et in auditoribus corda eorum tangendo et illustrando ad credndum, et mihi uerbum predicationis ministrando.

Siue enim ego, siue illi, subaudis alii apostoli, sic predicauimus, subaudis sicut supra commemoraui, quod Christus mortuus surrexit, celos ascendit, etc.

Inuenimur autem et falsi testes Dei, id est pro Deo testimonium ferentes, inuenimur falsi: quoniam testimonium diximus aduersus Deum quod suscitauerit Christum, quem non suscitauit, subaudis, ut quidam dicunt, si mortui non resurgunt. In his locis, syllogismis dialecticis utitur Apostolus, et uidetur negare quod confirmat. Non sunt enim falsi testes apostoli, quia et Christus surrexit, et mortui resurgent. Et si  ita est, ut quidam uestrum dicunt, adhuc estis in peccatis uestris, quia baptizati in fide mortis Christi et resurrectionis fuistis, ut remissionem acciperetis peccatorum. Ergo non credentes Christum resurrexisse, in peccatis suis manebant, quia baptismus non prodest, nisi in fide Christi.

Ergo et qui dormierunt in Christo, id est credentes ex uobis in Christum, quia iam mortui sunt, perierunt, subaudis si ita est ut uos putatis. Denegando talia dicit, loquens dialectice

Si in hac uita tantum in Christo sperantes sumus, subaudis et non in alia que erit post resurrectionem, miserabiliores, siue miseriores, sumus omnibus hominibus, infidelibus: quia illi hac uita fruuntur,  luxuriantur, crapulantur, inebriantur, letantur etiam cum malefecerint et exsultant in rebus pessimis. Nos econtra, qui in Christum credimus, ieiunamus, uigilamus, ab uxoribus abstinemus, ab illicitis cauemus, multa aduersa et incommoda pro Christo sustinemus. Sed sancti in hac uita sperant in Christo, credentes se mundatos ab ipso a peccatis suis, et in alia sperant resurrectionem beatitudinemque perennem: et sic firmantur in hac spe, quasi iam totum illud possideant in re.

Nunc autem, id est in hac etate in qua sumus, Christus resurrexit a mortuis, primitie dormientium.

Primitias dormientium dicit Christum quia ipse caput est omnium electorum, ipse primus propria uirtute, et ad hoc ut iam non moriatur, resurrexit  a mortuis. Quoniam quidem per unum hominem, Adam, mors anime et corporis uenit, et per unum hominem, Christum, resurrectio mortuorum, bonorum malorumque.

Unusquisque autem in suo ordine. Ne dicerent illi, et forsitan dicebant: Quare iusti qui ante Christum mortui sunt, ante eum non resurrexerunt? Quia per cuius uirtutem quidam illorum surrexerunt et omnes homines surrecturi sunt. Primitie debuit esse dormientium, id est primus debuit resurgere, sicut et fecit: deinde omnes in suo ordine, subaudis, aut iam resurrexerunt aut resurrecturi sunt, post Christum uidelicet, qui resurrexit primus. Deinde hi qui sunt Christi, in aduentu eius. Quidam codices habent: Deinde qui sunt Christi, qui in aduentu eius crediderunt.  derunt. Sed falso scriptum est. Deinde, inquit, hi qui sunt Christi, resurgent in aduentu eius cum uenerit ad iudicium. Christi sunt, qui in eum credunt, et crediderunt ante aduentum eius.

Deinde finis, subaudis erit mundi; finis namque mundi, resurrectio erit, cum tradiderit regnum Deo et Patri. Deus Pater omnia tradidit Filio, sicut ipse ait: Omnia tradita sunt mihi a Patre meo . Et Paulus dicit, quod tunc sit finis mundi uenturus, cum tradiderit regnum Filius Patri suo, qui est Deus. Sed quia istud regnum sic Filio a Patre, et Patri a Filio traditur, ut communiter ab utroque possideatur, dicendum breuiter, quod Pater homini Filio a uerbo sumpto, omnia tradiderit, ut sicut in Filio diuinitas et humanitas una est persona, sic una  sit et possessio. Illi enim homini tunc cuncta tradidit, quando ab unigenito suo suscipi uoluit. Idem Filius in fine regnum Deo et Patri tradet, cum electos suos quos suo sanguine acquisiuit, ad contemplationem cognitionemque Dei Patris perduxerit, ostendens eius regnantem Deum Patrem cum seipso et Spiritu sancto. Et tunc aperte scient, quomodo Deus Pater cum unigenito suo et Spiritu sancto regnet sine fine immensus et omnipotens: et quomodo trinitas est in personis, et unitas in substantia diuinitatis. uel certe tradet Filius regnum Deo et Patri, omnes uidelicet electos, quia ipse uidebitur in forma hominis in iudicio, damnatisque iusta sententia reprobis, omnes secum electos paterno uultui exhibebit,  ut qui hominem iudicem uiderunt munda conscientia, diuinitatem Patris et Filii et Spiritus sancti contemplentur. Cum euacuauerit omnem principatum, subaudis, tunc erit finis. Principantur in diuinis spiritibus, archangeli angelis, sicut ipso nomine declarantur, et reliqua pandunt ordinum nomina. Principantur et homines hominibus, sed unus tunc erit princeps, Deus trinitas: quia cessabit omnis creature potestas in angelis et hominibus. Cessabit timor, regnabit integra caritas: nec iam erit inter presidentes et subditos ulla dissensio, ac propterea bonorum spirituum et iustorum omnium princeps unus Deus erit, impleto quod scriptum est: Et regnabit Dominus solus in die illa. Unde et sequitur:

 Oportet autem illum regnare donec ponat omnes inimicos sub pedibus eius. Donec, aliquando ponitur pro ut, sicut in Psalmo ubi dicitur: Ita oculi nostri ad Dominum Deum nostrum, donec misereatur nostri , id est ut misereatur nostri. Ponitur etiam donec, pro et, ut in Euangelio de Maria et Ioseph dicitur: Et non cognoscebat eam donec peperit, id est, et peperit filium suum primogenitum . Ponitur pro semper et continuatione temporis, ut in isto loco: et est sensus: Oportet Filium regnare donec ponat Deus Pater omnes inimicos sub pedibus eius; quod est dicere: Filius semper regnabit, quia Deus Pater semper subiiciet inimicos sub pedibus eius. Si per caput Christi diuinitas eius intelligitur, sicut Apostolus ait: Caput  Christi Deus , per pedes non incongrue intelligitur humanitas eius, que uelut pedes uisa est abiecta. Sed ei duobus modis inimici siue infideles subiiciuntur, uidelicet dum aut conuersi inspirante Deo credunt in Christum humanitus passum, mortuum, ab inferis per resurrectionis gloriam elapsum, aut etiam in sua duritia perdurantes, iudicem eum discent, saltem in die iudicii, bonorum malorumque, a quo iusto iudicio damnari se conspicient in penis suppliciorum.

Nouissime autem inimica destruetur mors, quia postquam resurrexerint omnes, in ipsa resurrectione destruetur mors inimica, post cuius destructionem, nullam inimicitiam presentis uite patietur humanum genus. Ubi enim uita erit eterna, nullum locum obtinebit  mors. Omnia autem subiecit Deus Pater sub pedibus eius, id est sub pedibus Filii. Omnia subiecit que fuerunt et erunt, inimica et amica, terrena et spiritalia, siue celestia subiecit potestati illius, Cum autem dicat, subaudis Psalmista Dauid.

Omnia subiecta sunt ei, sine dubio, preter eum qui subiecit ei omnia: quia non Pater Filio, sed Filius debet esse subditus Patri, secundum quod homo est, nam secundum diuinitatem, unius potentie, unius deitatis est cum Patre, sicuti unius essentie est cum illo.

Cum autem subiecta illi fuerint omnia, id est Filio, tunc et ipse Filius subiectus erit ei, id est Deo Patri, qui sibi subiecit omnia. Sunt quidem modo cuncta  subiecta Filio, sed multi non attendunt ad hoc, neque considerant quod sub eius potestate pressi sint quadam ignorantia, in die uero iudicii nullus hoc ignorabit. Tunc et ipse Filius subiectus erit Deo Patri, caput uidelicet cum corpore suo, quod est Ecelesia, unde dicitur alibi: Si ergo uos Christi, ergo semen Abrahe estis, id est unius Christi estis, uel unus Christus estis. Ut sit Deus omnia in omnibus, id est in omnibus electis erit Deus omnia, quia erit satietas illorum et letitia, gaudium et exsultatio et uita, sicut ipse per prophetam ait: Ero illis Deus , id est ero illis unde satientur, unde letentur: quia ita dubitabuntur presentia Dei, et ita implebuntur omnes electi omnibus bonis omnibusque uirtutibus, ut in ipso omnia bona possideant singuli. Erit enim  Deus tunc in unoquoque patientia, sicut fuit in Iob; obedientia, ut in Abraham; mansuetudo, in Moyse; uirginitas, in Daniele; sapientia, ut in Salomone; et reliqua dona que modo diuisa sunt electis, tunc possidebunt omnia singuli.

Alioqui, id est si mortui non resurgent, quid facient qui baptizantur pro mortuis? Erant quidam apud Corinthios qui non credebant resurrectionem, et erant alii qui credebant illos resurrecturos qui baptizati moriebantur; illos autem qui sine baptismo moriebantur, credebant aut non resurgere, aut male resurgere. Si quis istorum propinquus sine baptismi gratia migrasset de mundo, uiuus aliquis in nomine illius baptizabatur: et putabant quod mortuo baptimus uiui prodesset. Quod factum commemorat Apostolus,  non ut probet quod huiusmodi aliquid prodesset mortuo, sed ut eius exemplo non credentibus resurrectionem suadeat et ostendat: quia si illi resurrectionem non crederent, nequaquam uiuos pro mortuis baptizarent; et est sensus: O Corinthii, si resurrectio non precessit in Christo et in quibusdam qui resurrexerunt cum illo, nec futura est generaliter in omnibus, quid est hoc quod apud uos uiui baptizantur pro mortuis? Quod faciebant, ut diximus, ob duas causas: uel quia non putabant resurrecturos, nisi baptizatos; uel quia credebant non esse feliciter post resurrectionem uicturos, nisi baptizatos sicut ueritas se habet. Ut quid et nos apostoli periclitamur, id est pericula patimur omni hora? in fame, et siti, et reliquis angustiis

 Quotidie morior per uestram gloriam, fratres. Iurat Apostolus ut magis ei credatur ab auditoribus suis, et dicit: Iuro ego per uestram gloriam, quam non uos habituri estis, sed per eam quam ego labore quo ego laboraui, in uobis habiturus sum, et si quotidie moriebatur, quomodo uiuebat? Quotidie, inquit, morior, id est pericula mortis sustineo. Si autem dixerimus: Quotidie, inquit, morior pro uestra gloria, sicut quidam codices habent, dicendum est, quia ipse propterea pericula mortis sustinebat, ut illi in regno eterne beatitudinis glorificarentur, et est sensus ad superiora respiciens: Etiamsi uos proficere non uultis, ego tamen mercedem laboris habeo, unde et dicit: Per illam gloriam iuro, quam habeo in  Christo Iesu. Securus et fixus in spe, talia loquebatur, quasi iam habens quod in futuro adepturus erat.

Si secundum hominem ad bestias pugnaui Ephesi, id est, si secundum quod homo pugnare potest, uel quantum homo ferre potest, quid mihi prodest, si mortui non resurgunt? Bestias in hoc loco appellat homines bestiali more uiuentes, qui seditionem popularem aduersum eum prouocauerunt apud Ephesum propter Diane idolum, cuius culturam predicabat Apostolus destruendam . Omnis labor sanctorum ad hoc tendit, ut resurrectionis gloriam mereantur percipere. Manducemus et bibamus, cras enim moriemur. Hec uox desperantium Iudeorum fuit, imminente captiuitate sub Sennacherib et Nabuchodonosor,  et hoc est testimonium ab Isaia prolatum. Positi enim in articulo mortis aiebant: Manducemus et bibamus: quia cras moriemur . Quod Apostolus refert ad illos, qui de resurrectione dubitabant. Et si ita est, inquit, ut uos putatis: uidelicet in resurrectio futura non est, manducemus modo et bibamus, quia cras moriemur: et postmodum nichil mali patiemur. Et reuera si resurrectio mortuorum non esset, manducandum et bibendum esset.

Nolite seduci, id est nolite decipi a pseudoapostolis, qui denegant resurrectionem: neque a diabolo, qui uos uult decipere. Corrumpunt mores bonos colloquia praua. His uerbis ostendit Apostolus, confabulationes malorum hominum et lasciuientium euertere posse bonum propositum. Assiduitas enim praui colloquii  uitiat mentem. Ac per hoc cauendum est a talibus, quia uitam bonam et honestos atque uerecundos mores corrumpunt et deprauant colloquia mala, quoniam deprauatio bonorum, allocutio est malorum.

Euigilate iuste, et nolite peccare. Quidam codices habent: Euigilate, iusti, quasi illos preciperet euigilare qui iusti sunt, sed falso scriptum est: quia qui iusti sunt non indigent admoneri ut euigilent a somno infidelitatis, et a torpore erroris. Aduerbialiter enim dixit, Euigilate iuste, qui estis in somno erroris et infidelitatis, non credentes resurrectionem, et nolite peccare, ut, iuste in bonis operibus conuersantes, possitis ad gloriam resurgere. Ignorantiam enim Dei quidam habent, id est, quidam uestrum ignorantiam  habent uerborum Dei, quibus dicitur in Euangelio: ueniet hora quando omnes qui in monumentis sunt audient uocem Filii Dei, et procedent , et cetera. Ad reuerentiam, id est ad utilitatem uestram, uobis loquor, ut Deum timeatis, et timendo ametis. Cassiodorus dicit quod reuerentia est timor mistus amori.

Sed dicet aliquis, uestrum, subaudis dubitans de resurrectione. Quomodo resurgent mortui? Quali autem corpore uenient? subaudis ad iudicium.

Insipiens tu, quod seminas in terra, non uiuificatur, nisi prius moriatur. Physica ratione utitur exemplo de grano alicuius seminis, quod moritur in terra quando seminatur, quia lacteum efficitur quod postea  potentia omnipotentis Dei uiuificatur, et producit multa grana ex se. Quibus uerbis ostendere uult mortua corpora rursus reparari ad uitam. Et granum quod seminas, non corpus quod futurum est seminas, sed nudum granum. Ibi manifestatur quod Deus qui sua potentia purum granum et nudum ab aristis et culmo resuscitat in radices, in culmum, stipulas, spicas, grana et aristas: ipse quoque non nuda, sed immortalitate et incorruptione uestita, sua uirtute, sanctorum resuscitabit corpora propriis spiritibus animata. Et sicut non aliud, sed granum quod seminatur, de terra pullulabit, sic non in alieno, sed in proprio resurget unusquisque hominum corpore, sicut Iob ait: In carne mea uidebo Deum , quem uisurus sum ego ipse, et non alius.

 Non omnis caro eadem caro, sed alia hominum, alia pecorum, id est omnis caro non est una et similis caro. Omnis quidem caro, quatuor elementorum admistione formatur, sed una ex origine diuersa capiunt loca, ut uolucres erem, homines terram, pisces aque fluenta. Ergo sicut unumquodque animal proprium habet corpus, nec habere potest alterius, ita unusquisque homo suum, non alterius resumet corpus in die iudicii. Et quemadmodum ex una impensa diuersa est caro animantium, ita unius carnis homines diuersi erunt dignitate in resurrectione, ut talis unusquisque appareat, qualis fuerit meritus.

Et corpora celestia sunt, et corpora terrestria. Corpora celestia sunt uolatilium, terrestria hominum et animalium terram colentium. uel, corpora  celestia, sol, luna, stelle, que corporea sunt, utpote ignea. Nam et uidetur alia celestium gloria, id est dignitas uel caritas; alia terrestrium, in suo statu.

Stella enim a stella differt claritate, magnitudine, uelocitate. Alia claritas solis, alia lune, etc. Sicut sol et luna ac stelle cum sint unius generis, merito tamen dissimiles erunt in gloria, sicut ipse manifestat, subdens: Sic erit et resurrectio mortuorum, quoniam cum multe sint mansiones in domo Patris, et pro diuersitate meritorum erit retributio celestium premiorum: non quod alibi iste, alibi ille sit remunerandus, sed sicut sol et luna ac stelle omnes differentes a se claritate, in uno sunt celo, ita differentes electi meritis, omnes uno coronabuntur in regno. Seminatur, id est sepelitur corpus in corruptione,  quia corrumpitur a uermibus, et scatet atque putrescit; surget in corruptione, quia postmodum nullo labore uel corruptione corrumpetur.

Seminatur in ignobilitate, id est sepelitur in ignominia; surget in gloria, id est in corruptione et in impassibilitate. Ignobilis dicitur, quasi sine nomine. Mortuum enim est sine nomine, quia iam non est homo, sed cadauer, quod a cadendo dicitur. uel ignobilis, id est sine dignitatis nomine. Quid enim ignobilius carne mortua? uel quid iterum gloriosius in creaturis surgente ea et incorruptelam percipiente? Seminatur in infirmitate, qui a se non potest mouere: quoniam immobile redditum est; surget in uirtute, subaudis Dei, uel in uirtute qua ultra non  possit mori, quia uiuet uirtute eternitatis angelice.

Seminatur corpus animale, quod anima habuit; surget corpus spiritale. Sicut animale corpus non est anima, sed corpus, ita et spiritale corpus, non spiritum debemus putare sed corpus. nam electorum corpora, ut ait Gregorius papa, in illa resurrectione erunt palpabilia per ueritatem nature, sicut Dominicum corpus fuit post resurrectionem: quia ueram carnem habebunt, sed subtiliora erunt per effectum diuine potentie. Non erunt spiritus ut palpari et uideri non possint, sed in hoc erunt spiritalia; quia sicut spiritus, id est anima nostra non potest mori, non indiget cibo et potu, ita et illa immortalia erunt, nec indigebunt cibo aut potu,  ideoque dicit: Seminatur corpus, id est sepelitur; quia uelut granum uiriditate resurrectionis donabitur. Si est corpus animale modo in hac uita, est et spiritale, id est erit spiritale in alia uita, quod non poterit mori: sicut est iam in Christo; et erit ita spiritale corpus, ut supra diximus.

Factus est primus homo Adam in animam uiuentem. Hoc scriptum est in Genesi. Quod uero sequitur, nouissimus Adam in spiritum uiuificantem, hoc Apostolus addidit de suo. Adam factus est in animam uiuentem, id est animalis factus est, et corpus eius animatum est, ita ut si peccaret, sicut et fecit, mori potuisset, ideoque mortalis exstitit. Nouissimus Adam, id est Christus, in spiritum uiuificantem fuit, quoniam spiritus, quem inclinato capite  emisit, in resurrectione corpus eius uiuificauit. Ergo animale corpus fuit in Adam, id est mortale: in Christo uero spiritale, quod per resurrectionem est glorificatum. Sed intuendum est quare Christus aut nouissimus Adam aut secundus dicatur, cum multi inter Adam  et inter Christum fuerint. Ad quod dicendum, quia uidelicet in Adam peccatore, qui omnes peccatores genuit comprehenduntur omnes peccatores usque ad Christum. Christus autem sine peccato suos fideles in baptismate absque peccato facit esse, quoniam chirographum mortis penitus tollit. Itaque secundus uel nouissimus Adam recte dicitur, non ordine sed facti imitatione; quoniam donec ad Christum per fidem ac baptismum transeas, ad primum  Adam pertines, deinceps uero ad secundum Adam, qui preuaricationes primi remittat. Nam et tu primus es Adam usquequo baptizeris: secundus, cum baptizaris.

Sed non prius quod spiritale est, sed quod animale est, deinde quod spiritale est, quoniam primus homo est mortalis, postmodum uero efficitur immortalis.

Primus homo, Adam, de terra terrenus; secundus homo, Christus, de celo celestis. Unde ipse ait: Nemo ascendit in celum, nisi qui de celo descendit, Filius hominis, qui est in celo . Non ipse homo per se de celo descendit, sed in diuinitate tamen, cum qua una est persona. Celestis autem ideo uocatur, quia celestis fuit eius incarnatio, natiuitas,  resurrectio, et cetera talia que ipse patrauit, positus in mundo per presentiam carnis: doctrina quoque eius et miracula eius celestia fuerunt.

Qualis terrenus, Adam; tales et terreni, homines, id est mortales peccatores; et qualis celestis Adam id est Christus, tales et celestes, qui ad Christum pertinent, immortales uidelicet, et sine peccato. Et hoc sunt modo in spe, in resurrectione autem erunt in re.

Sicut portauimus imaginem terreni hominis, id est peccatum et mortalitatem, portemus et imaginem celestis, in fide et spe, in nouitate uite ambulantes, et spem resurrectionis habentes

Caro et sanguis regnum Dei non possidebunt. In Scripturis aliquando caro recipitur secundum naturam,  ut: Hoc nunc os ex ossibus meis, et caro de carne mea . Aliquando secundum corruptionem et mortalitatem siue fragilitatem, ut ibi: Recordatus est quia caro sunt , id est fragiles et miseri. Aliquando secundum culpam et preuaricationem. In hoc uero loco accipitur tam secundum corruptionem, quam secundum culpam, sicut Deus dicitur tentare electos, secundum illud: Tentat uos Dominus Deus uester. Et sicut dicitur, Deus neminem tentat, ita potest dici: Caro possidebit regnum Dei, et caro non possidebit regnum Dei. Igitur in electis regnum Dei possidebit caro et sanguis per ueritatem nature, et non possidebit caro regnum Dei per corruptionem et mortalitatem, quia immortales erunt et incorruptibiles; uel etiam, caro  et sanguis per culpam non possidebit, quia nulla erit ibi culpa uel preuaricatio. Itaque caro, id est mortalitas, et sanguis, id est corruptio, uel homo carnalibus desideriis deditus, regnum Dei non possidebit, et tamen caro et sanguis regnum Dei possidebunt in glorificata ueritate nature. Neque corruptio incorruptelam, siue incorruptibilem, possidebit, id est resurrectionem non possidebit corruptio aliqua, quia non erit iam in resuscitatis ad uitam mortalitas et corruptio.

Ecce mysterium uobis dico, id est secretum et occultum quod latet infideles, uel quod hactenus latuit uos. Nam mysterium Grecum est, quod Latine dicitur secretum et occultum. Omnes quidem resurgemus, id est boni et mali; sed non omnes immutabimur,  subaudis ad gloriam, id est non glorificabimur omnes. Illi enim non glorificabuntur, qui uelut sol fulgebunt in regno Patris sui.

In momento. Momentum est minimum atque angustissimum tempus, uocatum a motu siderum et stellarum, per quod significatur breuissimum temporis spatium; est enim extremitas hore in breuibus interuallis cum aliquid sibi cedit atque succedit; in ictu oculi. Ictus oculi est quod palpebra icit, id est percutit oculum, uel  ne tanta mora fiat in iudicio, ictus oculi intelligitur, quo solis splendore subito, ut uix cogitari possit, feritur oculus; in nouissima tuba, id est in uoce angelica, quoniam Dominus in iussu Dei Patris, et in  tuba, id est in preconiis angelorum descendet de celo. Non est enim intelligendum quod tubam corporalem accipiat angelus, uel ipse iudex uocem emittat humanam, sed uox angelorum tuba appellatur propter magnitudinem, unde dicitur in Psalmo. Ascendit Deus in iubilationem, et Dominus in uoce tube . Tuba igitur ibi intelligitur uox angelorum que insonuit, dicens: Hic iehsu qui assumptus est a uobis in celum, si ueniet quemadmodum uidistis eum euntem in celum. uel in tuba dicit, id est in manifestatione, iuxta illud: Cum facis eleemosynam, noli tuba canere ante te , id est noli facere in manifestatione. Canet enim, subaudis angelus, tuba, siue cum tuba, id est insonabit uox angelica, et mortui resurgent incorrupti,  id est integri corpore, sine diminutione membrorum et immortales, et nos fideles immutabimur, subaudis in melius ad gloriam, quia eterne uite immortalitate glorificabimur.

Oportet enim corruptibile hoc, subaudis corpus, induere incorruptionem; id est, quia resurrectio in ueritate futura est, oportet ut corruptio tollatur, et incorruptio detur.

Cum autem mortale hoc induerit immortalitatem, quasi tangendo et digito demonstrando corpus suum, hoc dicebat Apostolus. Hoc mortale dicit, quoniam non aliud quam quod deposuero, recipiam corpus. Tunc fiet sermo qui scriptus est, subaudis in Osee, secundum Septuaginta. Absorpta est mors in uictoria, id est in gloria et uirtute resurrectionis. Sicut paruissima  gutta aque in ignem ualidum proiecta absorbetur, ita ut non ultra uideatur, sic mors absorbebitur et deglutietur in uictoria et uirtute resurrectionis, ut ultra iam non sentietur. Nam consumptio mortis gloria erit resurrectionis.

Ubi est, mors, uictoria tua? uox sanctorum resuscitatorum insultantium morti. Ubi est  uictoria tua, o mors, qua genus humanum tibi subiecisti, qua etiam Filio Dei homini facto dominari uoluisti; et est sensus: Ne glorieris ultra, quoniam nos iam resurreximus, qui tuam amaritudinem quandoque sensimus. Et quid tibi profuit, o mors maligna, quod gloriabaris? Ecce qui per te transierunt regnabunt in eterna uita felices cum Christo qui te superauit. Ubi est, mors, stimulus tuus? Sic uidentur  hec uerba sonare, quasi de morte stimulus procedat. Sed quia iste stimulus peccatum est, datur intelligi quod mors de stimulo, id est de peccato processit. Nam primus homo, nisi peccasset, mori utique non posset. Peccauit, et ideo mortem anime et corporis incurrit. Nec uero dicitur morti: O mors, ubi est peccatum pro quo mundo damnabaris? sed ubi est stimulus tuus? Unde aperiens quid stimulum appellauerit, subdit: Stimulus autem mortis peccatum est. Id est stimulus qui mortem facit, peccatum est. Et recte peccatum stimulus appellatur: quoniam uelut stimulus carnem, sic peccatum pungit et uulnerat animam et corpus. uirtus uero, id est fortitudo peccati lex, subaudis est: quia quodammodo  uires ministrat peccato lex accendendo hominem ad peccatum dum prohibet. Naturale namque est humane fragilitati, ut omne quod plus prohibetur ardentius concupiscatur. uel uirtus peccati est lex: quia per legem quantumcunque sit unumquodque peccatum cognoscitur. Qui enim sine lege peccat, uidetur ei, quasi impune peccet: cum autem ad legem transierit, si ultra peccauerit, quanta uirtus peccati, id est quanta magnitudo peccati sit agnoscit.

Deo autem gratias, que edit nobis uictoriam, subaudis mortis in spe, per Dominum nostrum Iesum Christum. Laudat Apostolus Deum Patrem e persona sanctorum, quod uictoriam mortis et resurrectionis donum iam habent in spe.

 Itaque, fratres mei, fide dilecti; id est ualde amabiles, stabiles, siue firmi, estote et immobiles ne moueamini a rectitudine fidei deceptione corruptorum: abundantes, siue crescentes in omni opere Domini semper, id est in preceptis iustitie omni tempore proficite, etc.



CAPUT XuI.

De collectis autem que fiunt in sanctos. Paulus et reliqui apostoli apud eos quos docebant, curam semper sanctorum gerebant, qui erant Hierosolymis, et suis substantiis exspoliati ab incredulis propter hoc quod reliquerant traditiones patrum, et crediderant in Crucifixum. Ideo precipiebant apostoli, ut diebus Dominicis in unum confluentes unusquisque  quod sibi uideretur daret ad opus illorum, et colligebantur sumptus per singulas ecclesias, ut postea collecti mitterentur eis. Sicut ordinaui in Ecclesiis Galatie, id est apud Galatas, ita et uos facite: per unam sabbati unusquisque uestrum apud se reopant recondens quod ei bene placuerit, ut non cum uenero, tunc collecte fiant. Unam sabbati appellat diem Dominicam, quia apud Iudeos una sabbati, uel una sabbatorum, uel prima sabbati uocabatur, qui nunc ob reuerentiam Dominice resurrectionis, Dominicus appellatur. In quo precepit omnem plebem conuenire ad ecclesiam, et congregare illos singulos prout uoluerunt ad opus illorum qui erant Hierosolymis, et hoc apud se unumquemque reponere quasi in thesauro: ut, ueniente Apostolo, haberent omnia  preparata que uolebant mittere: quoniam quod paulatim colligitur, nec graue est, et inuenitur multum. Ideo autem precepit ad ecclesiam hoc deferre: quod uolebat unusquisque dare, ut dum ille diceret: Hoc uolo mittere sanctis qui sunt Hierosolymis de portione mea, alii istius bono exhortarentur ad eadem facienda. Et tamen ne a malis ministris deperirent illa dona, si apud ecclesiam ea dimitterent, precepit ut secum referrent et tuto in loco deponerent, quoadusque ipse ueniret.

Cum autem presens fuero, quos probaueritis, id est quos idoneos iudicaueritis, uel laudabiles ostenderitis; et est isto in loco media distinctio, ac postea mox subinferendum. Hos mittam per epistolas, subaudis  meas atque uestras laudatorias de uestra bona uoluntate, uel commendatorias, quibus eos apud fideles in Hierusalem commendabo, ut suscipiantur cum pace.

Quod si dignum fuerit ut ego eam; id est si magna fuerit pecunia, ut ego possim cum honore illam ferre qui sum apostolus et episcopus, mecum ibunt. Nolo enim uos modo in transitu uidire, quoniam multa erant corrigenda in illis, que in transitu non poterant corrigi, ideo hoc dicit: Permanebo autem Ephesi usque ad Pentecosten. Non de Pentecoste Iudeorum dicit ut putatur, sed Christianorum, quando Spiritus sanctus uenit super multitudinem credentium.

Ostium enim mihi apertum est magnum et euidens; id est, multa corda hominum parata sunt ad credendum,  et iam manifesta sunt quia de illorum fide non dubitatur; et aduersarii multi, subaudis qui mihi aduersantur pro suis propinquis et amicis quos Christo coniunxi.

Si uenerit ad uos Timotheus, qui hanc Epistolam uobis portabit, uidete ut sine timore sit apud uos. Forsitan fuerat apud illos iam cum timore, quia pseudoapostoli excitabant persecutionem paganorum contra fideles. Opus enim Domini operatur sicut et ego, id est doctrinam et miraculorum uirtutem ad salutem animarum uestrarum.

Ne quis ergo illum spernat, quia forsitan iam illum spreuerant.

De Apollo autem fratre notum uobis facio, fratres. Hic episcopus Corinthiorum a Paulo fuerat ordinatus,  sed ut illi ceperunt dicere: Ego sum Pauli, ego Apollo, ego uero Cephe, cum non potuisset eos sedare, relictis illis abiit Ephesum ad apostolum Paulum; quem cum postea rogaret Apostolus, sicut hic dicitur, ut rediret Corinthum, noluit, quia incorreptos eos adhuc sciebat. ueniet autem, cum ei uacuum fuerit, id est cum uos emendatos esse audierit.

uigilate. uigilat, qui ad aspectum ueri luminis, mentis oculos apertos tenet; uigilat, qui seruat operando quod credit; state in fide, ne succumbatis decepti ab infidelibus, ut possitis audire cum Moyse: Tu autem hic sta mecum . uiriliter agite, nec molliter, neque muliebriter, sed firmiter pugnate contra diaboli tentamenta. Confortamini, subaudis  in Domino, non in uestris meritis, neque in uestra uirtute.

Omnia uestra in caritate fiant, id est dilectione Dei et proximi, non duplici animo, neque causa inanis glorie.

Nostis domum Stephane et Fortunati. Stephana nobilis quedam erat matrona, cuius familia facta erat Ecclesia, similiter et domus Fortunati. Quoniam  sunt primitie Achaie, quoniam primi crediderunt ex Acheis, et ordinauerunt se ut ministrarent sanctis qui sunt Hierosolymis. Obsecro autem ut et uos subditi sitis eiusmodi, id est, imitatores sitis ministrantes sanctis; et omni cooperanti et laboranti, subaudis sitis sudditi siue imitatores.

Gaudeo autem in presentia Stephane et Fortunati et Achaici. Datur intelligi, quod hi tres, Stephana uidelicet, Fortunatus, necnon et Achaicus, expleto omni ministerio suo apud sanctos Hierosolymis, uenerunt ad Paulum antequam redissent Corinthum. Nam Corinthii erant genere, in quorum presentia letatus est Apostolus. Quoniam id quod uobis deerat, ipsi suppleuerunt, ubi datur intelligi quod ministrauerunt Apostolo ex sua substantia, quod alii  Corinthii quibus hec scribebat non egerant, unde ait, Quod uobis deerat, ipsi suppleuerunt, uidelicet ministrando mihi.

Refecerunt enim et meum spiritum utique fame, siti, et laboribus fatigatum; et uestrum, qui letati estis audientes, quod mihi ministrarent uice omnium uestrum. Cognoscite ergo qui eiusmodi sunt; id est, diligite et notate atque imitamini tales uiros: uel cognoscite, id est subditi estote illis cum humilitate, qui talia agunt.

Salutant uos Ecclesie omnes Asie, id est, salutem uobis optant; quasi dicat: Has Ecclesias imitari debetis, que mihi et sanctis qui sunt in Hierusalem, ministrant de suis substantiis.

Salutant uos fratres omnes. Hic tangit omnes adiutores  suos; salutate inuicem in osculo sancto, id est casto et uero.

Salutatio mea manu Pauli. Alius hanc Epistolam scripserat, sicut et alias: sed ipse Apostolus propria manu in fine hoc addidit

Si quis non amat Dominum Iesum sit anathema. Anathema Greco sermone dicitur perditus uel condemnatus, id est alienus et separatus a Deo. Et subinfert maranatha, quod magis est Syrum quam Hebreum, tametsi ex confinio utrarumque linguarum, aliquid et Hebreum sonet. Interpretatur autem: Dominus noster uenit; ut sit sensus: Anathema, id est perditio, eis in aduentu Domini qui eum non amant, aut uenisse aut uenturum esse non credunt.

 Gratia Domini nostri Iesu Christi uobiscum; id est fides, remissio peccatorum, et cuncta Dei dona que gratis dantur fidelibus.

Charitas mea cum omnibus uobis; id est, ea dilectione qua uos diligo, diligite uos inuicem, et ea caritate qua Deum diligo, diligatis eum. Amen, id est, fiat quod opto; uel, uera sint omnia superius a me dicta.



IN EPISTOLAM II AD CORINTHIOS.



ARGUMENTUM.


Apostolo recedente a Corinthiis, cum audisset  eos seductos esse a pseudoapostolis, discordias quoque habere, scripsit eis priorem Epistolam in qua  fortiter redarguit illos qui dissensiones inter fratres seminabant, et eos qui cum illo societatem habebant, necnon et illum qui uxorem patris acceperat, quem precipit eiici a consortio omnium, tradens illum Satane ad cruciandum; in qua tradidit eis mysterium corporis et sanguinis Domini, et quod deberent illud sumere, et quod deberent uiri et mulieres in ecclesia stare. De resurrectione quoque instituit illos, et de multis aliis rebus. Postquam uero cognouit eos penitentiam egisse de suis erroribus, illum quoque a suo consortio exclusisse qui incestum patrauerat, uxorem patris accipiens, scripsit eis a Troade hanc Epistolam laudatoriam et consolatoriam, in qua dicit illos misericordiam inuenisse et reuocat illum miserrimum, quem antea tradiderat  Satane, reconcilians illum Ecclesie, hortaturque illos semper proficere ad meliora.



CAPUT PRIMUM.

Paulus apostolus Iesu Christi. Et hoc iam satis in superioribus dictum est. Per uoluntatem Dei. Patris et totius Trinitatis, quoniam sicut una substantia Trinitatis est et indiuisa maiestas, ita et inseparabilis uoluntas. Et Timotheus, frater in fide, siue socius in predicatione, non tamen equalis in dignitate. Ecclesie Dei que est Corinthi. Forsitan non habebant adhuc prelatum episcopum, ideo omni Ecclesie dirigit.

Benedictus Deus, subaudis Pater Creator omnium rerum, qui est Pater Domini nostri Iesu Christi, tam  secundum diuinitatem, quam secundum humanitatem. Aliter: Benedictus Deus Filius, qui erat in principio uerbum apud Patrem, qui est Pater Domini nostri Iesu Christi, id est hominis a se assumpti. Totius enim Trinitatis opere creatus est ille homo. Tamen considerandum quia diuidimus personas, sed non distinguimus substantias. A benedictionibus et laudibus inchoauit Apostolus more patriarcharum, sanctorumque Patrum: quod ubi inuenitur, ea que sequuntur prospere succedunt. Pater misericordiarum, subaudis sit benedictus qui secundum multitudinem errorum et criminum uestrorum, largitus est uobis penitentiam agentibus multiplices misericordias, indulgendo uobis commissa scelera, et Deus totius consolationis, subaudis  sit benedictus. Recte Deus totius consolationis appellatur, quia quicunque consolari merentur ab illo, et per illum consolantur. Ut possimus et ipsi consolari eos qui in omni pressura sunt. Ideo consolatur nos Apostolus, liberando de afflictionibus persecutorum, ut nos iterum nostro uerbo et exemplo consolemur illos qui in omni pressura et angustia sunt. Et quomodo? Per exhortationem qua exhortamur, id est docemur, liberandi, et ipsi a Deo. Exhortatio species est doctrine. uerbi gratia: Cum aut uerbo simplici, aut exemplo suo uel aliorum consolamur aliquem ne desperet de salute, sed sit securus de uenia.

Nolo uos ignorare, fratres, de tribulatione nostra  que facta est in Asia. Si diuidimus mundum per tres partes, inuenimus medietatem totius mundi esse Asiam, aliam uero medietatem tenere inter Europam et Africam. Si uero quadripartite illum diuiserimus, erunt partes eius Europa et Africa: Asia maior, et Asia minor, in qua multas tribulationes protulit Apostolus; dicta est autem generaliter omnis Asia, Asia maior, et Asia minor, a muliere quadam que totius regni orientis imperium tenuit, quod a suo nomine uocauit Asiam. Ab Indico mari usque ad Britannicum omnes ille insule, Asiane uocantur. Ut ergo Corinthii qui persecutionem sustinebant ab infidelibus, non deficerent, dat eis Apostolus semetipsum in exemplum, dicens: Nolo ut ignoretis tribulationes quas nos sustinemus, ut nostro exemplo  roboremini. Quid enim mirum si discipuli uerberantur cum magistri decollentur, crucifigantur, et lapidentur? Quam supra modum grauati sumus et supra uirtutem. Cum idem Apostolus in Epistola prima dicat: Fidelis Deus qui non patietur uos tentari supra id quod potestis, querendum est quare hic dicat supra modum se esse grauatum? Ad quod dicendum, quia licet supra modum sint grauati, id est ultra humanum modum, et ultra quam humana fragilitas sua uirtute potest sufferre, non tamen ultra diuinam uirtutem, que eis tolerantiam sustinendi et uirtutem, superandi tribuit, ita, inquit, sumus grauati, ut tederet nos etiam uiuere. Tedium est anxietas animi: aliquando pro aggrauatione ponitur, aliquando pro odio, ut hic. Intantum  sumus  grauati pressuris, ut odio haberemus uitam presentem, et uellemus potius mori quam uiuere; sed ipsi in nobismetipsis responsum mortis habuimus ut non simus fidentes in nobis, sed in Deo qui suscitat mortuos. Quod potest mors loqui et responsum dare? Nos inquit, ipsi habuimus in nobisipsis responsum mortis, id est ipsa mors et tribulatio atque angustia dicebat nobis in corde, dum cruciaremur: Nolite confidere in uobis, sed in Deo quoniam non potestis uestra uirtute aut aliorum hominum uincere hos cruciatus. Ponite in Deo fiduciam et spem uestram, et ipse qui suscitat mortuos, poterit utique uos eruere: sic enim uidebatur illis quasi de mortuis ad uitam reuocarentur. Adiuuantibus uobis in oratione pro nobis, subaudis facta, ut eripiamur et nos de angustiis  huius mundi, ut ex multarum personis facierum eius que in nobis est donationis, per multos gratie agantur pro nobis. Ecce confusa sententia. Imperitus enim fuit Apostolus sermone, sed non scientia, sicut ipse de seipso dicit. Istius uersiculi ista est constructio: Ideo per uestras orationes liberabit et eruet a pressuris persecutorum ut ex multis personis facierum, id est hominum, agantur Deo gratie pro nobis per multos homines eius donationis que donatio in nobis est; sensus autem iste est: Idcirco Deus nos liberabit per uestras orationes, ut cum nos fuerimus liberati, referantur ei gratie a multis hominibus, quibus profuimus et prosumus, atque prodesse possumus, quod uos exaudierit pro nobis liberando nos  Quod enim dicit multarum facierum, hoc est, quod dicit ex personis. Donationis autem eius dicit gratiam qua illi liberati sunt.

Nam gloria nostra, id est honor et magnificentia nostra, hec est; Que? testimonium conscientie nostre, quia conscientia nostra, id est mens nostra perhibet nobis testimonium quod recte credimus, bene docemus, sancte uiuimus, et quod in simplicitate cordis et sinceritate Dei, id est in ueritate, et non duplici animo, neque in sapientia carnali, conuersati sumus in hoc mundo, sed in gratia Dei, id est in sapientia que gratia a Deo nobis data est. Pseudoapostoli conuersabantur duplici corde, quia aliter docebant atque aliter uiuebant. uel quia potius pro lucris temporalibus predicationi insistebant,  quam pro amore Dei et salute aliorum. Philosophi quoque predicabant in carnali sapientia, id est philosophice, et fucato sermone, uolentes apparere sapientes: uel in hoc, quia Christum negabant passum, mortuum, atque a mortuis resurrexisse; abundantius autem ad uos, in simplicitate conuersatus sum: quia cum ab aliis ecclesiis aliquid accepissem, a uobis nichil accepi, ne occasionem falsis apostolis darem accipiendi munera, et ut uos liberius reprehendere possem.

Non enim alia scribimus uobis modo quam que legistis in priori Epistola, et cognouistis, in uita mea atque predicatione, quod usque in finem uite nostre, uel die iudicii, cognoscetis que scripsimus, et que predicauimus uobis; sicut et cognouistis nos ex parte,  non per omnia, quoniam non omnia potuimus uobis ministrare et manifestare que intelligebamus de Deo, quia adhuc paruuli eratis sensu; gloria uestra sumus, quia uos gloriari potestis, quod sanctos et ueridicos predicatores habetis, sicut et uos gloria nostra eritis in die Domini, id est in die iudicii, quando coronam eterne remunerationis pro uobis recipiemus.

Et hac confidentia, siue spe, securus de uobis, uolui prius uenire ad uos, quando priorem Epistolam direxi uobis, ut secundam gratiam haberetis. Habuistis unam gratiam, quando primum ad uos ueni, dum cito uenistis ad fidem; et debui iterum uenire ut uos castigarem et corriperem, ut et uosmetipsos emendantes, haberetis secundum gratiam. Sed ideo  non ueni, quia timui, si uenirem, quod non possem uos ita corripere per meam presentiam, ne forte impatientes essetis, sicut uerbis per epistolas leuius admonendo.

Cum ergo hoc uoluissem, id est cum ad uos uenire uoluissem, dum non ueni, nunquid leuitate usus sum? Leuitate dicitur uti, qui quod permittit uerbis, non explet operibus. Et Apostolus tunc leuitate usus esset, si promitteret se uenire, et promissum suum non expleret. Sed dum non promisit, quamuis uellet, non tamen usus est leuitate. Aut que cogito, secundum carnem cogito? id est carnaliter et humane. Secundum carnem cogitat, qui pro amicitiis et honoribus principum et pro lucris temporalibus que sperat  accipere a diuitibus et principibus, quod promitit alicui, implere differt, non seruans suum promissum, ut sit apud me est et non? id est, ut promittam me uenire, et non ueniam: et uidear ueritatem loqui, et mentiar? Minime.

Fidelis autem Deus, id est uerax est, quia quidquid promittit, opere implet; et ipse qui est uerax, ipse cognouit, quia sermo noster qui fuit apud nos, quando uobis predicauimus, uel qui fit modo de meo aduentu ad uos, non est in illo, subaudis sermone est et non, id est ueritas et mendacium, aut mutabilitas aliqua, ut uerum uiderer loqui, et non esset uerum; sed est in illo sermone; est, hoc est: ueritas ibi est; quia in ueritate locutus sum; quasi diceret: Idcirco aura mendacii non moueor, quia lenitatis  uitio non succumbo.

Dei enim Filius est, subaudis iehsu Christus, qui in uobis predicatus est per me, et Syluanum, et Timotheum. Syluanus ipse est Sylas et Syleas, sicut Lucius ipse est Lucas. Quare ergo ponitur Syluanus ante Timotheum? Quia ante electus est ad fidem, et coniunctus ad predicationis officium a Paulo apostolo quam Timotheus. ideo, inquit, quia iehsu Christus Filius Dei est, non fuit in illo, id est in Christo, est et non, id est mutabilitas aliqua, aut ueritas cum mendacio; sed est, id est ueritas, in illo fuit; sicut ipse dixit: Ego sum ueritas .

Quotquot enim promissiones Dei, Patris sunt facte per prophetas de natiuitate Christi, passione, morte,  resurrectione atque ascensione eius, de salute quoque gentium, in illo est, id est, in Christo adimplete sunt ueraciter, qui semper esse habet, et in illo est ueritas promissionum. Unde ipse dicit pendens in cruce: Consummatum est , id est, completa sunt omnia que de me predicta erant. Ideo et per ipsum Amen Deo ad gloriam nostram. Ideo quia in Christo adimplete sunt ueraciter ille promissiones per ipsum, id est per Christum, amen, id est Deo Patri ueritas tribuenda est ad gloriam nostram, quia sumus eius apostoli et ministri. Alii addiderunt ante amen, dicimus amen, quod non uidetur de textu, sed de glossa. Quomodo autem ad gloriam ipsarum tribuenda est ueritas per Christum Deo Patri? Quia quod Christus in se compleuit, et ipse  predicauit, et apostolis tradidit, et illis predicantibus Deus Pater miracula faciendo, ostendebat uerum esse quod ipse promiserat, et quod illi predicabant, et in hoc gloria erat illorum.

Qui autem confirmat nos Iudeos in Christo uobiscum; id est in fide Christi et coniungit in uno lapide angulari duos populos, et qui unxit nos, gratia Spiritus sancti, id est qui dedit nobis remissionem peccatorum per gratiam Spiritus sancti, Deus, subaudis est uerus. In ueteri Testamento sacerdotes et reges ungebantur oleo uisibili. In Nouo autem omnes fideles unguntur non tantum oleo uisibili quantum inuisibili gratia uidelicet sancti Spiritus in baptismate; et per manus impositionem, fiuntque reges  animarum, et sacerdotes populorum, ut sanctificent eos, iuxta quod Petrus dicit: uos autem genus electum, regale sacerdotium, gens sancta , qui et signauit nos, id est qui assignauit nos, dando signum suum nobis. Dum enim dixit Christus: Sicut me misit Pater, et ego mitto uos , signum suum in eis posuit, et dedit pignus spiritus in cordibus nostris. Pignus est proprie quod propter rem creditam datur, ut dum illa reddita fuerit, istud recipiatur. Sed hic Apostolus potius pro arrha posuit, que Deo datur, ut certus sit de promisso, et quod minus deest, compleatur. Nos ergo arrham siue pignus accepimus, gratiam uidelicet sancti Spiritus in baptismate, ut securitatem et certitudinem de promissione eterne patrie habeamus. Testem Deum inuoco  in animam meam, id est, si mentiar, illum inuoco contra animam meam, quod parcens uobis non ueni ultra Corinthum, id est, ne uobis oneri essem, et uos contristarem meo aduentu, peperci uobis ne uenirem Corinthum, ultra, id est postquam a uobis recessi. Non quasi dominamur fidei uestre, sicut imperatores, quia unius fidei iam sumus uos et nos, sed adiutores sumus gaudii uestri, id est gaudemus in fide bonisque operibus. Nam fide statis, et idcirco non dominamur uobis. Sic debent prelati agere; quos uident concordare sibi in bona conuersatione non debent se illis preferre, sed cequare. Quos autem a uia rectitudinis uident deuiare, in illos debent auctoritatem et potentiam sue prepositure ostendere, quod utrumque Petrus ostendit  in Cornelio et Anania, humilians se erga Cornelium: et solo uerbo Ananiam cum uxore perdens.



CAPUT II.

Si enim ego uos contristo, et quis est qui me letificet, nisi ille qui contristatur ex me? id est, si ego contristo aliquem uestrum fortiter redarguendo, et acriter corripiendo, quis est qui me letificet, nisi ille qui contristatur per meam admonitionem de reatu suo promouendo ad penitentiam? Dum enim ille contristatur de peccato suo, et agit penitentiam, tunc me letificat. Sic unusquisque predicator et prelatus, quo amplius uidet contristari subiectos de reatu suo, et lugere penitentiam agendo, eo amplius letificatur certus de salute illorum.

 Ne tristitiam super tristitiam habeam. Modo quidem audiens uos uariis erroribus implicatos, habeo tristitiam, sed si uenero ad uos et incorreptos uos inuenero, tunc habeo tristitiam super tristitiam, ideoque uos moneo ut corrigatis.

Nam ex multa tribulatione et angustia cordis, quod unum est, scripsi uobis priorem epistolam per multas lacrymas, id est, pene quot syllabas dictabam uel scribebam, quasi tot lacrymas fundebam. Audiens Apostolus quosdam Corinthiorum ad pristina uitia redisse, et ad fornicationem, et penitentiam non egisse, insuper quemdam illorum accepisse uxorem patris, nimiam tristitiam habuit, et multum deflebat eos. Unde et priorem epistolam eis misit in qua redarguit  eos fortiter, et precepit illum qui incestum patrauerat, a consortio omnium excludere. Cuius uerbis illi obedientes fuerunt, egeruntque penitentiam, et illum a se sequestrauerunt. Quod ut Apostolus agnouit, ualde letatus est, reducit tamen eis ad memoriam qualiter eos deflebat, et alloquitur illos adhuc, inquiens: non ut contristemini, subaudis hec scribo modo, qui penitentiam habuistis, sed ut sciatis quam caritatem habeam abundantius in uobis, subaudis postquam audiui uos penitentiam egisse.

Si quis autem contristauit me, subaudis siue ille qui uxorem patris accepit, seu illi qui ad uitia pristina redierunt, non me contristauit, subaudis solum, sed ex parte, subaudis contristauit uos, qui condoluistis  super illorum reatibus, et qui mihi estis in caritate uniti. Sequitur: ut non onerem omnes uos. Onerare est onus et pondus aliquod imponere. Sensus iste est: Non reprehendi ideo delinquentes, neque excommunicaui in priori epistola, ut uos onerarem ea correptione, qui perfecte conuersamini, neque etiam ideo recito talia, ut uos onerem modo excommunicando et redarguendo, sed ut illi corrigerentur qui a uia rectitudinis deuiauerunt.

Sufficit illi, fornicatori, qui eiusmodi est, uidelicet qui uxorem patris accepit, obiurgatio hec, id est correptio et redargutio, que fit a pluribus, id est, sufficit illi ad penitentiam correptio et obiurgatio generalis, et quod a consortio omnium uestrum exclusus est. Nam in priori epistola precepit illum  eiici a societate fidelium, inquiens: Expurgate uetus fermentum , illum peccatorem qui uxorem patris accepit, expellite et eiicite a uestro consortio; et ne in desperationem delaberetur si semper exclusus esset a societate fidelium, reconciliat illum hoc modo cognoscens illum esse purgatum: diabolo etenim suggerente peccauit, et eo flagellante purgatus est, quando traditus est potestati illius. Ita ut econtrario magis donetis, id est, tunc sufficiet ei obiurgatio que facta est illi ab omnibus uobis, si econtrario indulgeatis ei quod deliquit, et consolemini eum, ne forte, subaudis exclusus a uobis, abundantiori tristitia absorbeatur qui eiusmodi est, id est, ne forte in desperationem cadens suffocet se laqueo uel tradat se uoluptatibus huius seculi, dicens intra se:  Iam quia a societate fidelium in presenti et in futuro ero exclusus, inseram me omnibus delectationibus et uoluptatibus. Indulgete ei, et consolamini eum, ne desperet de uenia et salute

Propter quod, subaudis ne forte absorbeatur a nimia tristitia, et labatur in desperationem, obsecro uos, o Corinthii, ut confirmetis in illum caritatem, recipiendo illum in uestram societatem et communionem.

Ideo enim et scripsi uobis, subaudis ista de receptione illius fratris, ut cognoscam experimentum uestrum, id est, ut probem an in omnibus obedientes sitis, que uobis precepero. Iam superius obedientes illi fuerant, quando illum a suo collegio expulerunt,  et quando precepit ut uiri non uelato capite starent in ecclesia, mulieres uelato, et uolebat adhuc probare obedientiam illorum in hoc, ut reuocarent eiectum.

Cui autem aliquid donastis et ego. Paulo apostolo morante apud eos, cuidam peccanti dimiserunt quod deliquerat, et ipse Apostolus ne uideretur ab illorum unione seiungi, indulsit etiam ipse illi. Unde dicit modo: Cui autem donastis, siue indulsistis, quando apud uos eram, et ego similiter donaui et indulsi. Consuetudo est dicendi, donauit mihi peccatum, id est indulsit. uolens ergo Apostolus prouocare illos ad reconciliationem eiecti, et ut ei dimitterent, uult ostendere ut sicut ipse indulsit peccanti quando illi dimiserunt, sic et illi indulgeant dum  ipse indulget. Quapropter subdit: Nam et ego quod donaui, siue indulsi illi, si quid donaui propter uos, qui uolebatis ei dimittere, indulsi et ego in persona Christi, hoc est uice Christi, qui nobis apostolis dedit potestatem ligandi et soluendi. Non leuiter dabat indulgentiam Apostolus delinquentibus, nisi illi quem uidebat a Christo esse solutum, cuius penitentia accepta erat Deo. Ut non circumueniamur, id est decipiamur, a Satana. Ideo, inquit, precipio uobis ut indulgeatis fratri peccanti, sicut et ego indulgeo, ne decipiamur a Satana qui desiderat discordias generare. Plerumque dum unus uult misericordiam exhiberi fratri peccanti, dimittendo ei quod deliquit et reconciliare conuentui fidelium, alius diabolo suadente non uult indulgere permanens in duritia sui  cordis. Unde sepe solent oriri discordie et rixe inter illos qui dissident et discordant in iudicio. Non enim ignoramus cogitationes eius, id est, astutias, dolos et fraudes diaboli non ignoramus, sed scimus.

Cum uenissem autem Troadem. Troas ciuitas est Grecorum, que Troia olim uocata est; et ponitur improprie: Phrygia enim prouincia est Grecorum. Troia regio est in ipsa Phrygia; ciuitas uero appellata est Ilium, sicut in uirgilio habetur: Ceciditque superbum Ilium. Plerumque ponitur nomen regionis pro ciuitate, et appelatur Troia. Propter Euangelium Christi, id est ad predicandum Euangelium Christi, et ostium mihi apertum esset in Domino, id est, multa corda hominum parata per Dominum ad credendum, non habui requiem in spiritu meo, id est in animo  meo, eo quod non inuenerim Titium, fratrem meum, sed ualefaciens eis, id est, salutans eos, profectus sum in Macedoniam prouinciam aliam Grecorum. Dicit beatus Hieronymus: Quia non inuenit fistulam suam Apostolus, id est Titum interpretem suum, ideo recessit. Sed questio est in hoc loco: Si Apostolus omnium gentium linguis poterat loqui, sicut ipse dicit in priori epistola: Gratias ago Deo quod omnium uestrum linguis loquor , quare recesserit a Troade quod scilicet Titus abesset, maxime cum multa corda essent parata illi ad credendum? Que hoc modo soluitur, quia dum uenisset Troadem, licet multa corda inuenisset parata ad credendum, inuenit tamen multos aduersarios et  contradictores, philosophos uidelicet, magos, et alios plurimos, nec poterat ipse solus utrumque agere, et philosophis resistere, et uolentibus credere uerbum salutis predicare. Si autem Titum inuenisset ibi sicuti sperabat, ipse utique resisteret aduersariis, et Titus predicaret simplicioribus qui desiderabant credere. Apparuit quoque ei in eodem loco uir Macedo, dicens: Transiens in Macedoniam adiuua nos , qui a doctoribus angelus bonus eiusdem gentis prepositus fuisse creditur.

Deo autem, subaudis Patri, gratias referimus, qui semper triumphat nos, id est, qui facit nos semper triumphare, et uictoriam habere, in Christo Iesu, id est, per Christum Iesum infidelitatem destruendo, et fidem in cordibus credentium plantando, et infidelibus  efficiens fideles, et odorem notitie sue manifestat per nos in omni loco, tam in Iudeis quam in gentibus. Odorem in hoc loco appellat cognitionem sancte Trinitatis. Aromata igitur et unguenta cum alibi sint, alibi odorem reddunt, sic apostolis predicantibus fidem sancte Trinitatis, et notitia diuinitatis omnipotentis Dei, cum ipsa diuinitas non uideretur, utpote que inuisibilis est, dum per predicationem apostolorum recipiebant fidem eius, odorem quodammodo et cognitionem diuinitatis illius percipiebant: quia Christi bonus odor sumus Deo in his qui pereunt, et in his qui salui fiunt. Legimus in Genesi, quod Ne offerente sacrificium post diluuii cessationem, odoratus est Dominus odorem suauitatis intantum ut benediceret illi et filiis eius. Non debemus  ergo pueriliter intelligere quod Deus, qui spiritus est, in odore et fumo carnium delectetur: sed intentionem illius boni uiri sancta appellat Scriptura odorem suauitatis, qua delectatus est Deus. Similiter in hoc loco intelligendum studium et bonam uoluntatem intentionemque odorem appellatum. Christi, inquit, bonus odor sumus Deo, id est, in Christum credentes, et a Christo educti, predicando mysterium incarnationis eius, passionis, resurrectionis, ascensionis, mysterium quoque sancte Trinitatis; bonus odor sumus illius, quia bonam famam eius ac totius Trinitatis gloriam predicamus, Deo subaudis Patri placentes, talia faciendo. Et notandum quod subiungat: In his, inquit, qui salui fiunt nostra predicatione, et in his qui pereunt bonus odor sumus  Christi, Deo Patri placentes; quia sicut placet Deo nostrum bonum studium, quod impendimus his qui saluantur, sic placet etiam illud quod impendimus his qui pereunt, quoniam nostra uoluntas talis est, ut uellemus omnes  saluare: ideoque delectatur odore nostre intentionis. Siue ergo in his qui saluantur, siue in his qui pereunt, bonus odor erant apostoli Deo Patri placentes, quia sinceriter et sine adulatione predicabant.

Aliis quidem sumus odor mortis in mortem, illis uidelicet quibus predicamus, si contemnunt credere: aliis autem odor uite in uitam, illis qui audiunt et credunt. Cum una esset predicatio apostolorum, quam impendebant omnibus et uolentibus credere,  et non uolentibus, quibusdam erat ipsa predicatio gustus et odor mortis ad mortem eternam, potius quam ad presentem, quam habemus communiter cum animalibus et pecoribus, quia eternaliter inde damnabantur, quod nolebant obedire uerbis Euangelii; quibusdam autem erat odor et gustus uite ad uitam eternam percipiendam, qui per illam saluabantur. Sicut enim credentes per illam salui fiebant, ita increduli damnabantur, quia inexcusabiles erant. Et ad hec, subaudis discernenda, quis tam idoneus et aptus predicator est, ut possit discernere qui sint eius predicatione saluandi atque damnandi? Nullus. Ideoque omnibus impendendus est sermo predicationis.

Non enim sumus nos apostoli sicut plurimi adulterantes  uerbum Dei. Hic percutit pseudoapostolos. Sicut enim adulter non causa amoris filiorum adulterat alterius uxorem, sed causa sue libidinis explende, ita falsi apostoli adulterabant uerbum Dei, quia non ideo predicabant ut filios spiritales Deo acquirerent, quia falso predicabant, neque pro remuneratione celestis patrie, sed pro lucris temporalibus, et fauoribus humanis. In hoc etiam adulterabant uerbum Dei, quia non recte neque ueraciter illud docebant, dicentes Christum non esse mortuum, neque a mortuis surrexisse. Apostoli autem non adulterabant, quia spiritales filios Deo acquirere desiderabant, et non pro lucris temporalibus, sed pro premio eterne beatitudinis predicationi insistentes, neque pro fauore et laude humana rectissime predicantes,  sicut idem Apostolus subdit, sed ex sinceritate, inquit, predicamus, id est ex puritate et ueritate; sed sicut ex Deo, id est ex Spiritu sancto accepimus, ita predicamus quia unius substantie existens cum Patre et Filio unus est Deus, coram Deo subaudis loquimur, id est, sic predicamus quasi in presentia Dei semper simus positi, et ipse sit noster adiutor. Reuera enim ipse ubique presens adest. In Christo Iesu loquimur, id est ad honorem et gloriam Christi Iesu.



CAPUT III.

Incipimus iterum nosmetipsos commendare? Id est laudare. Nunquid non se et alios iam laudauit paulo superius? Fecit utique et superius, et iterum isto in loco atque in sequentibus. Sed cum sapientia  dicat per Salomonem: Laudet te alienus, et non os tuum , quare se laudabit Apostolus? Nimirum idcirco ut Corinthios ab amore pseudoapostolorum retraheret ad suum amorem, aliorumque ueridicorum apostolorum. Aut nunquid egemus sicut quidam commendatitiis epistolis? Id est laudatitiis, que ab aliis gentibus et Ecclesiis, ad uos mittantur, aut a uobis ad alias, que uobis testimonium laudis et sanctitatis perhibeant, sicut quidam, subaudis faciunt, pseudo uidelicet apostoli et Iudei, qui accipiunt a scribis et Phariseis pontificibusque Iudeorum epistolas laudatitias, ut pro sanctis et religiosis a Predicatoribus habeantur? Non indigemus uestra laude, neque epistolis laudatitiis que  nobis testimonium laudis perhibeant. Exponit ergo causam quare non indigeat, inquiens:

Epistola nostra uos estis, scripta in cordibus nostris. Epistola signum est salutis, quia salutem mittentis continet, et de illius salute loquitur, cui mittitur. Epistola, inquit, nostra uos estis, Corinthii, scripta in cordibus nostris, quia de uestra salute die noctuque meditamur et cogitamus, et ipsa intentio nostri cordis perhibet uobis testimonium laudis, que epistola, scitur et legitur ab omnibus hominibus, id est ab omnibus hominibus scitur et legitur, non oculis corporeis, sed mente intelligitur illa epistola, id est, hoc quod de uestra salute semper cogitamus.

Manifestati quoniam epistola estis Christi. Ex superioribus  pendent: uos qui estis Epistola nostra scripta in cordibus, uos estis manifestati aliis quod nostra predicatione ad fidem uenistis, quoniam epistola estis Christi. Ministrata a nobis, et scripta, non atramento, sed spiritu Dei uiui. Illud quod atramento scribitur oblitterari siue deleri potest, fides autem que a Spiritu sancto scribitur, qui semper uiuit, eterna est, quia sicut ille Spiritus eternus est, ita illa fides eterna est. Manifestati estis, inquit, quod nostra predicatione credidistis, quoniam epistola estis Christi, id est fidem illius habetis, a quo dicimini Christiani: que fides a nobis est ministrata, quia fides ex auditu est , et a Spiritu sancto est scripta in cordibus uestris, quia aliis datur fides in eodem spiritu. Non  est scripta illa fides in tabulis lapideis sicut lex Moysi, sed in tabulis cordis carnalibus. Preuidens omnipotens Deus duritiam cordis Iudeorum, eamdem legem quam eis dabat, in lapide scripsit, ut per lapidem duritia cordis illorum designaretur. Per tabulas ergo lapideas debemus intelligere dura corda hominum et insensibilia, in quibus non scribitur fides Christi, quia nulla predicatione, nullis terroribus emolliri possunt. Per hoc uero quod dicit: Sed in tabulis cordis carnalibus, debemus intelligere cor molle et sensibile, quod sentit et flectitur ad mollitiem, et intelligit quod dicitur, recipit et continet, in quibus scribitur epistola Christi, id est fides in Spiritu sancto.

Fiduciam autem talem habemus per Christum  ad Deum. In hac lectione uult Apostolus differentiam et distantiam facere inter Moysen legislatorem et Christum datorem Euangelii, inter legem et Euangelium, inter doctores legis et Euangelii: et ostendit quia quanta distantia est inter Moysen et Christum, tanta distantia est inter legem et Euangelium, et inter doctores legis et Euangelii; demonstrat quoque quia nichil sumus, nisi Domini misericordia et gratia regamur. Fiduciam, inquit, id est audaciam et fidem talem habemus per Christum Dominum nostrum, cuius passione redempti et reconciliati sumus ad Deum, id est apud Deum Patrem, qualem ego dicturus et scripturus sum in sequentibus.

 Non quod sufficientes simus cogitare aliquid a nobis, quasi ex nobis, sed sufficientia nostra ex Deo est. Hic destruit omnem confidentiam liberi arbitrii, per quod multi putant se posse bonum aliquod agere sine gratia Dei; et idcirco ista omnia ait, ut ostendat nichil boni sua uirtute et prudentia cogitare aut facere. Dicit ergo: Non habemus talem fiduciam uel audaciam, quod simus sufficientes, id est, quod possimus cogitare a nobis aliquid boni de uestra salute uel nostra, quasi ex nobis aliquid boni uobis futurum sit sine gratia Dei, sed sufficientia ex abundantia nostra ex Deo est, qui dat uelle posse, id est, non solum non ualemus bonum aliquod perficere sine Dei misericordia et gratia precedente et subsequente sed nec cogitare. Dei enim gratia nos preuenit, ut  uelimus, et ipsa nos subsequitur, ut possimus. Unde exorabat Psalmista dicens: Misericordia eius preueniet me , et Misericordia tua subsequetur me . Si enim non ualemus cogitare, quomodo poterimus perficere?

Qui, subaudis Deus, fecit nos idoneos, id est aptos et congruos, ministros Noui Testamenti, non littera, sed spiritu, id est, non fecit nos ministros in littera legis, ut predicaremus circumcisionem carnaliter obseruandam, aut sabbati otium, aut neomeniarum uel sacrificiorum ritum celebrandum, sed in spiritali intelligentia Euangelii, quod spiritaliter intelligendum est: et cuius obseruatio Spiritum sanctum tribuit tempore baptismatis. Quod autem dicit idoneos ministros se aliosque apostolos fuisse, ita  accipe: idoneus minister est proprie congruus et utilis, atque illi rei aptus de qua sermo agitur. Littera enim occidit, spiritus autem uiuificat. Duobus modis est intelligendum. Littera legis Mosaice occidit hominem corporaliter, iubendo, et non iuuando. Dum enim dicit lex: Non occides, non adulterium facies; qui occiderit, uel qui adulterium aut tale aliquid perpetrarit, reus erit iudicio, id est occidetur, igni cremabitur, lapidibus obruetur, in patibulo suspendetur, et non iuuat quo impleatur procul dubio ipsa occidit homine, que iudicium dat ut occidatur, licet ipsa non sit causa mortis eius. Spiritus autem uiuificat. Euangelium quod spiritaliter intelligitur, et quod Spiritum sanctum prestat, non solum non occidit hominem in presenti, sed insuper uiuificat, id est  uitam eternam prestat. Nusquam enim Euangelium iubet occidi hominem, sed prouocat post culpam ad penitentiam, promittens uitam eternam: Penitentiam  agite, appropinquabit regnum celorum . Aliter. Ante Domini aduentum erant quedam opera legis, que a leuioribus peccatis mundabant suos obseruatores, uerbi gratia: sicut circumcisio, que originale peccatum tollebat, quamuis aditum patrie celestis non reseraret, et sicut erant multa alia, pro quibus offerebantur holocausta , et de quibus dicebatur: Si quis hoc uel illud fecerit, offeret arietem aut aliquid tale, et mundabitur. Post Domini autem aduentum, in quo completa sunt in ueritate omnia illa figuratiua et umbratica:  quicunque uoluerit eamdem legem carnaliter obseruare, morietur in anima quia anima que peccauerit morietur. Unde et idem Apostolus in epistola ad Galatas, ait: uere dico uobis, quia si circumcidamini, Christus nichil uobis proderit , et scimus quia Christus non prodest, mortui sunt in anima. Qui uero spiritaliter uoluerit eamdem legem seruare, circumcidendo se spiritaliter in baptismate, ubi est uera exspoliatio uitiorum, obseruando sabbatum, id est quiescendo a prauo opere, et omnipotenti Deo spiritales hostias offerendo, seipsum quoque mortificando cum uitiis et concupiscentiis, ille uiuit et uiuet in eterna uita. Inde dicit Apostolus: Littera occidit in anima modo, id est litteralis intelligentia legis: spiritus autem uiuificat,  id est spiritalis intelligentia uitam eternam prestat.

Quod si ministratio mortis, id est, si lex que ministra erat mortis, sicut modo diximus, deformata uel scripta litteris in lapidibus fuit, subaudis Moysi in gloria, ex claritate uultus, ita ut non possent intendere filii Isrel in faciem eius propter gloriam uultus eius, que gloria uel claritas euacuatur, quomodo non magis ministratio spiritus, id est doctrina et predicatio spiritalis Euangelii erit in gloria? suis ministratoribus et obseruatoribus. Isto in loco uult ostendere, que distantia sit inter legem et Euangelium, et Moysen et doctores Euangelii, sicut iam supra diximus. Legimus in Exodo , quod Moyse descendente de monte, facies eius erat cornuta ex consortio sermonis Dei, id est radios  quosdam emittebat splendoris sicut sol, intantum ut non possent intendere filii Isrel in faciem eius, sed quando egrediebatur ad populum, ponebat uelamen super faciem suam. Sed querit forte aliquis: Quare illi gloriam et claritatem mortalis hominis non poterant intendere? Cui respondendum est, quia Moyses sanctus et iustus erat, ideo coruscabat, suumque splendorem ipse poterat ferre: illi autem qui peccatores erant et increduli, non fuerunt digni contemplari splendorem eius. Sensus igitur iste est: Si Moyses tantam claritatem habuit in uultu, quando legem dedit populo, que ministra erat mortis, quia mortem minabatur, quanto maiorem gloriam habebunt ministri Euangelii, qui uirtutem et iustitiam ministrant, que uitam eternam prestant? multo  maiorem gloriam et claritatem habebunt: quia eamdem claritatem habebunt, quam ostendit Dominus in monte tribus discipulis, quando uisi sunt cum eo Moyses et Elias in maiestate et claritate. uidebunt enim oculis corporeis gloriam claritatemque clarificate humanitatis Filii Dei, ut beatus Leo dicit, ipsique eamdem gloriam habebunt, gloriam uero Diuinitatis et totius Trinitatis mente contemplabuntur solummodo: quia Deus spiritus est, id est, spiritu debet uideri. Dicit enim beatus Leo in expositione illius Euangelii, illam claritatem et gloriam non fuisse diuinitatis Filii Dei gloriam, sed humanitatis. Alioquin quomodo esset uerum quod dixit ad Moysen : Non uidebit me homo et uiuet: quando  ille dixit: Ostende mihi teipsum, id est, inuisibilitatem tuam? Altiori igitur intellectu Moyses, qui ponebat uelamen super faciem suam, ne intenderent in eum filii Isrel, significat ipsam legem, sicut in Euangelio Dominus testatur dixisse Abraham ad diuitem: Habent Moysen , id est legem. uelamen illud significat intelligentiam litteralem et historicum sensum, quo obumbratur ipsa lex, infidelitas quoque et ignorantia cordis Iudeorum. uelamen ergo quod ponebat super faciem suam Moyses, non sinebat illos cernere gloriam uultus eius, quia infidelitas, ignorantia, et peccatum eorum, litteralis quoque intelligentia, et historicus sensus non permittebat illos penetrare et intelligere gloriam spiritalis intelligentie, que latebat in lege. Quod uero  dicit gloriam et claritatem Moysi euacuatam, dicit, quantum ad litteram pertinet: quia Moyse mortuo, facies eius que ante splendoris radios emittebat, in pallorem uersa est. Altiori autem sensu et sublimiori secundum Augustinum: Gloria legis que uidebatur esse in festiuitatibus et operibus, euacuata est, adueniente Christo, quem illa significabat: uel etiam pars spiritalis intelligentie, que a quibusdam intelligebatur, sicut a Moyse, Iosue, Samuel, Dauid ceterisque talibus, adueniente Christo, in quo completa est et a quo manifestata est apostolis ex toto. Statim ut uenit plenitudo, euacuatum est illud quod ex parte erat, non ut cessaret penitus, et periret ipsa intelligentia spiritalis, sed ut in melius proficeret, atque augmentum caperet. uerbi gratia: Sicut  euacuatur infantia et pueritia, adueniente adolescentia, et adueniente iuuentute euacuatur adolescentia, dum in melius proficit. In Euangelio autem non fit ita, quia Euangelium spiritaliter intelligitur ex toto, nec euacuatur, quia eternum est. Si ergo illi qui legem operibus implerunt, ex parte spiritaliter intellexerunt: que euacuata est tantam gloriam habuerunt in presenti seculo, ut terram repromissionis acciperent uictoresque postmodum suorum hostium exsisterent, quanto ampliorem obtinebunt isti qui spiritaliter legem et Euangelium intelligunt, obseruant, predicant, et docent, quod nunquam euacuatur?

Nam si ministratio damnationis gloria est, multo magis abundat ministerium iustitie in gloria. Repetitio  est superiorum mutato sermone. Nam si ministratio damnationis gloria est, id est, si lex que ministra erat damnationis et mortis, tantam gloriam prestitit Moysi suo ministratori et ceteris suis obseruatoribus, multo magis abundat ministerium iustitie, id est Euangelium quod iustificat homines, abundat in gloria eterna. Euangelium ergo ministerium iustitie est, quia per illud ministratur nobis iustitia, salus, et uita eterna tempore baptismatis, sicut Dominus dicit apostolis : Ite, docete omnes gentes, id est, ministrate illis Euangelium. Qui crediderit et baptizatus fuerit, saluus erit salute eterna: quia mundabitur ab omnibus peccatis: et efficietur iustus. Gloria denique Euangelii  que datur ministratoribus eius et obseruatoribus, maior est gloria legis que splenduit in facie Moysi, quia illa fuit temporalis, et a quocunque ferri potuit et uideri, ista autem eterna erit, nec potuit ferri ab apostolis quando a Domino ostensa est in monte, quia statim lapsi sunt in terram uelut mortui. Quapropter laborandum est omnibus ut obseruatores simus Euangelii: quatenus ad illam gloriam digni simus pertingere quam promittit.

Nam nec glorificatum est quod claruit in hac parte propter excellentem gloriam. In hac parte dicit in Moyse , uel quod narrat in hac parte libri Exodi de splendore uultus illius, excellentem gloriam appellat, qua Dominus glorificatus est in monte, ex qua glorificandi sunt omnes electi, et est  sensus: Illud quod splenduit in facie Moysi, non est glorificatum, id est, non fuit gloria uera, quia euacuari potuit per mortem illius: nec fuit gloriosum comparatione istius glorie, que eternaliter manebit, et multo amplior erit. In hoc enim quod nulli profuit gloria uultus eius, quasi non fuit gloria, quia non habuit fructum glorie. Aliter: Quod dicit in hac parte, quasi in istam partem, id est quod claruit et splenduit in Moyse, non est glorificatum in hac parte, id est quantum ad istam partem glorie Euangelii pertinet, non est gloriosum propter istam gloriam maiorem.

Si enim quod euacuatur, per gloriam est, multo magis quod manet in eternum, in gloria est, id est, si lex que euacuari potuit, in gloria fuit Moysi  suisque obseruatoribus, multo magis Euangelium, quod manet in eternum, in gloria est suis ministratoribus et occultoribus. Quantum enim inter imaginem distat et ueritatem, tantum distat inter gloriam uultus Moysi et gloriam Christi, cui similes erunt omnes electi in gloria.

Habentes igitur talem spem, uidendi et percipiendi gloriam, non talem qualis fuit in uultu Moysi, sed eam quam uiderunt tres apostoli in monte reuelante se Domino, multa fiducia utimur in predicatione, securi de premio.

Et non sicut Moyses ponebat uelamen super faciem suam, ut non intenderent in eum, sic ponet Christus in Euangelio legis uelamen, quod uelamen legis euacuatur, id est, non ponit Christus uelamen intelligentie  litteralis in Euangelio et obscuritatem, ut non possint fideles gloriam spiritalis intelligentie penetrare sicut Moyses ponebat, ne in gloriam uultus eius intenderent, quod uelamen significat obscuritatem et obumbrationem legis, quod euacuatur quando a Christo reuelatur et spiritaliter eadem lex intelligitur: uel non ita occultabit Christus gloriam suam electis, sicut Moyses occultabat faciem suam, ponendo uelamen super faciem suam, quod uelamen euacuatur: pro eo quod euacuatum est, quando Moyses mortuus est.

Sed obtusi sunt sensus eorum, id est, licet uelamen, quod significat obscuritatem legis, euacuatum sit a Christo, et in Euangelio non sit uelamen, tamen  non ideo penetrant Iudei gloriam spiritalis intelligentie que in lege latet, qua obtusi et reuerberati sunt sensus illorum infidelitatis perfidia et ignorantia, quia nolunt in Christum credere: sed semper litteram sequi uolunt. Usque in hodiernum enim diem idipsum uelamen, id est ipsa obscuritas et ignorantia, in lectione ueteris Testamenti manet, subaudis apud Iudeos incredulos, non reuelatum, subaudis ab illis, quia infidelitas et peccata reuerberant sensum eorum, nec ualent per se penetrare illam: quoniam in Christo euacuatur, id est, per fidem Christi auferetur uelamen ignorantie, non per eorum scientiam, nec reuelabitur illis nisi credant. Sed usque in hodiernum diem cum legitur a Iudeis incredulis Moyses, id est, lex que per Moysen data  est, uelamen est positum super cor eorum, id est, ignorantia et cecitas intelligentie est in cordibus Iudeorum, ne ualeant penetrare spiritalem intelligentiam legis, que obscura illis et occulta erat, quousque in Christum credendo denudetur eis a Christo.

Cum autem conuersus fuerit ad Deum, subaudis ille populus ut credat in Christum, auferetur uelamen, id est obscuritas de lege per Christum, et per gratiam sancti Spiritus, qui tempore baptismatis incipit nostri habitator esse.

Dominus autem spiritus est. Ubi autem spiritus Domini, ibi libertas. Nemo qui fidem sancte Trinitatis habet, dubitat Spiritum sanctum Deum esse, quia tertia persona est Trinitatis, et tamen non sunt tres Domini, sed unus Dominus: et scitur ab omnibus  fidelibus, Spiritu sancto dictante, legem et Euangelium esse conscriptum, ideoque Spiritus sanctus Dominus est legis et Euangelii, nec est illi aliquid occultum in lege et Euangelio. Ipso quoque Spiritu sancto cooperante, per fidem Dominice passionis liberamur in anima ab omnibus peccatis, de qua libertate dicit Dominus in Euangelio: Si uos Filius liberauerit, uere liberi eritis . Per ipsum etiam datur fidelibus facultas intelligendi diuinas Scripturas. Spiritus ergo sanctus Dominus est Scripture legis et Euangelii: ideoque nichil latet eum ex his que ibi continentur, neque uelamen alicuius obscuritatis et dubietatis opponitur ei, sed magis ipse reuelat que ibi latent, sicut sequentia manifestant. Ubi autem spiritus Domini est, ibi  libertas est anime, et facultas intelligendi uetus Testamentum et Nouum, id est, quemcunque repleuerit Spiritus sanctus per fidem Domini nostri Iesu Christi, ille habet libertatem anime et facultatem discutere obscuritates legis, et gratiam Euangelii penetrare.

Nos uero omnes, subaudis apostoli et Iudei credentes, omnesque qui libertatem anime et facultatem diuine legis consecuti sumus, reuelata facie cordis, id est, manifesto intellectu mentis per fidem Christi et intelligentiam Scripturarum, gloriam Domini quam ostendit tribus discipulis, et quam percepturi sunt omnes electi sumus nos speculantes, id est, contemplantes in speculo mentis per fidem et  spem cernentes. Inter speculam et speculum hoc interest, quia specula est turris in ciuitatibus, et locus unde speculatur a longe ex qua parte superueniant hostes: speculum uero est, ubi contemplari solent homines imagines uultusque suos et aliorum, de quo hic dicitur: Speculum ergo nostrum, mens nostra est: quia sicut in speculo contemplatur imago et umbra, ita nos in presenti mente uidemus et contemplamur illam gloriam, quam percepturi sumus in re.

In eamdem imaginem transformamur a claritate in claritatem. In Greco habetur, ut beatus Augustinus dicit, a forma in formam transducimur: Homo, sicut in Genesi habetur , ad imaginem Dei factus est, sanctus, iustus, immortalis, et incorruptibilis:  quam imaginem et formam peccando amisit, et cecidit in formam mortalitatis, corruptionis, et iniustitie. Ab ista ergo imagine iustitie et forma transformamur et transducimur iam in spe et fide in eamdem ipsam imaginem et formam quam perdidimus, a forma uidelicet creationis ad formam iustificationis: a forma mortalitatis et corruptionis, ad formam immortalitatis: a forma filiationis, qua filii Dei modo sumus in spe, ad formam contemplationis et uisionis: a forma obscura ad forman lucidam, de qua Ioannes ait : Filii Dei sumus in spe, et nondum apparuit quid erimus in re. Ab ista obscura forma transducemur ad lucidam, quando similes Deo erimus: quoniam uidebimus eum sicuti est. A claritate quoque spei transformamur ad  claritatem speciei, et a claritate fidei ad claritatem rei, ut quod modo tenemus in spe, et credimus nos adepturos, quandoque possideamus in re. Et bene cum dixisset, transformamur a claritate spei in claritatem speciei et rei, tanquam a Domini Spiritu, ut ostenderet talem gloriam dari, que sublimitati congruat dantis. Moysi enim gloria et claritas, nec tanta fuit quanta Christi in monte, nec perennis. Tantum enim Deus concessit fidelibus suis, ut Spiritum sanctum det eis pignus illius glorie quam promisit. Sicut enim qui pignus uel arrham accipit, securus est de pretio quod remanet ex promisso, ita fideles qui tempore baptismatis Spiritum sanctum pro pignore et arrha accipiunt, securi sunt de promissionibus patrie celestis, quia ab illo transformantur  in spe ad illam gloriam.



CAPUT Iu.

Ideo habentes hanc administrationem, subaudis spei, id est, habentes fiduciam et spem transformandi, que spes et fiducia a Spiritu sancto nobis ministratur iuxta quod misericordiam consecuti sumus, non secundum meritum nostrum non deficimus, inter aduersa huius seculi, sed multa fiducia utimur, in predicatione, fortiter tolerantes omnia incommoda, securi de premio et gloria: sed abdicamus occulta dedecoris, id est, respuimus et abiicimus omnia turpia a corde, ore, et opere nostro, que maxime in occulto solent fieri, non ambulantes in astutia, id est in calliditate huius seculi. Astutia dicitur ab hasta,  id est acumine, eo quod nimium sit acuta ad decipiendos homines. Neque adulterantes uerbum Dei, sicut pseudoapostoli multis modis, sed in manifestatione ueritatis, subaudis predicamus uerbum Dei, non fucato sermone, neque philosophico, sed simplici, ut simplices quique possint illud intelligere; commendantes nosmetipsos ad omnem conscientiam hominum, id est laudabiles nos facientes ad omnes homines sancte uiuendo, bene predicando; coram Deo, id est, in presentia Dei, cui placet quod agimus: uel coram Deo, quia sicut ab illo nobis datur, ita predicamus in presentia illius quem cognoscimus nobis adesse presentem: poterat aliquis dicere, quomodo predicatis in manifestatione, cum omnes non intelligant que dicitis neque credant? Ali hec  subiunxit Apostolus:

Quod si opertum est Euangelium nostrum, id est, si clausum est et obscurum ut non intelligatur, in his qui pereunt, est opertum; quasi dicat: His qui pereunt in infidelitate, illis est opertum, quia non inspiratur eis a Spiritu sancto, neque uolunt credere: uolentibus autem credere, manifestum est. Audiebant siquidem omnes predicationem apostolorum, sed illis qui uolebant credere, manifestabatur: illis uero qui in infidelitate permanebant occultabatur.

In quibus Deus huius seculi excecauit mentes infidelium. Quidam hereticorum, et Marcion, aliique pseudoapostoli hunc uersum male distinguentes, Deum huius seculi dicebant esse appeliatum in hoc  loco diabolum, de quo dicitur: Omnes dii gentium demonia ; licet enim dii appellantur, non sunt dii. Ita ergo est distinguendus, ut primum dicatur. In quibus, id est in illis qui pereunt, Deus uerus: et deinde infra, excecauit mentes infidelium huius seculi, cum non illuminauit, sicut indurauit cor Pharaonis cum non emolliuit, ut non fulgeat illuminatio Euangelii in illis, id est fides et doctrina Euangelii et gloria Christi. Quod Euangelium gloria Christi est, quia ibi narrantur natiuitas eius diuina et humana, uirtus miraculorum, passio, resurrectio, ascensio ad celos, aduentus ad iudicium, qui, Christus, imago est Dei Patris, id est similis ei in omnibus secundum diuinitatem.

Non enim nosmetipsos dicamus, sed Iesum Christum  Dominum nostrum, id est, non querimus nostram laudem, non lucra temporalia, sed gloriam et honorem Christi predicamus et querimus, et ut ab illo remuneremur. Ille enim seipsum predicat, qui a culto sermone loquitur, et ueritatem Euangelii querit fucare, ut predicetur ipse sapiens esse et laudetur, et qui potius pro lucris temporalibus predicationi insistit, quam pro uita eterna.

Quoniam Deus qui dixit, subaudis in principio creaturarum, de tenebris lucem splendescere, dicens cum adhuc tenebre essent super faciem abyssi, Fiat lux, et facta est lux , ipse illuxit in cordibus nostris, lumen fidei et doctrine, qui tenebre antea eramus, ad illuminationem scientie claritatis Dei in  nobis in facie Christi Iesu. Ordo est: Deus qui dixit: Fiat lux, cum adhuc tenebre essent, et facta est lux, illuxit cordibus nostris lumen fidei et doctrine in facie Christi, id est in presentia Dei, et per presentiam Christi ad illuminationem et demonstrationem scientie diuinitatis sue. Per presentiam ergo Christi manifestata est cognitio Dei Patris atque totius Trinitatis, sicut ipse Christus dixit: Pater, manifestaui nomen tuum hominibus quos dedisti mihi , non illud quo Deus diceris, sed quo Pater uocaris.

Habemus autem thesaurum istum in uasis fictilibus, thesaurum hic dicitur theca et repositio auri. Thesaurum autem appellat Apostolus isto in loco sacramentum cognitionis sancte Trinitatis, et mysterium  incarnationis Filii Dei: quia, sicut thesaurus in occulto et secreto ponitur loco, ita istud mysterium in cordibus illorum erat reconditum. uasa fictilia uocat corpora fragilia, que ex limo terre facta sunt, et uariis passionibus et infirmitatibus subiacent, fami, siti, nuditati, ceterisque talibus; ut sublimitas sit uirtutis Dei in nobis, et non ex nobis, id est, ut altitudo uirtutis Dei annuntietur per nos et appareat, quia non est ex nobis, neque illa sapientia, neque uirtus miraculorum, sed ex Deo, que per nos tamen ministratur, ac si diceret aliis uerbis: Thesaurum gratie spiritalis quod predicamus, et quod signa miraculorum facimus in corpore fragili baiulamus, et quod etiam frequenter dum alios sanamus ipsi infirmamur, subiacentes fami, siti, ut  quod facimus, non nostra uirtute, uel nostris meritis, sed sublimitas potentie Dei esse intelligantur.

In omnibus modis et locis tribulationem diuersam patimur, sed non angustiamur: id est, licet tribulationes et angustias sustineamus, tamen non ita constringimur siue angustiamur, ut cedamus loco a predicatione, et cessemus a nostro propositio. Aporiamur, id est coniiciamur, et improperia sustinemus, uel quod melius est, quasi pauperes abiicimur; sed non destituimur, id est, non derelinquimur a Deo, sed positis in paupertate et inopia, adest nobis pastor Deus. Apros Greco uocabulo Latine dicitur pauper, inde aporiare, proprie quasi pauperem abiicere.

Semper mortificationem Iesu in corpore nostro  circumferentes, siue portantes, id est, semper sumus mortificantes membra nostra cum uitiis et concupiscentiis, ut et uita Iesu, qua ipse modo uiuit immortalis in corporibus nostris manifestetur post generalem resurrectionem, aliter Christus sicut pascitur et uescitur in suis, sicut dicet electis: Quandiu his minimis meis fecistis, mihi fecistis , ita occiditur et mortificatur atque flagellatur et persequitur in suis. Nonne in Stephano persequebatur et lapidabatur, quando dicit: Saule, Saule, quid me persequeris?  Sic dixit etiam Petro: uenio Romam iterum crucifigi in te. Semper, inquit, mortificationem Iesu in corpore nostro sumus circumferentes siue portantes, id est semper mortificatur  iehsu in nobis et occiditur, ut sicut ipse in nobis modo occiditur, et nos pro ipso, ita etiam ipse uiuat in nobis, et nos uiuamus in illo. Et sicut ipse iam non moritur, sed semper uiuit, ita et nos post resurrectionem uiuamus immortales et incorruptibiles.

Semper enim nos, qui uiuimus in presenti seculo fide bonisque operibus, in mortem tradimur propter Iesum, id est, pericula mortis sustinemus propter nomen et fidem Christi quam predicamus ut et uita Iesu, qua ipse iam uiuit, manifestetur in carne nostra mortali, ut uita qua Christus resurrexit a mortuis, et qua modo uiuit, huic nostre mortalitati prestetur immortalitas et incorruptio, ut post resurrectionem promissam non timeamus mori.

 Ergo mors in nobis operatur, subaudis quod suum est, quia semper mortificat nos per multas tribulationes et angustias, uita autem, id est, fides qua iustus uiuit, in uobis operatur quod suum est, et trahit ad uitam eternam, et est sensus: Propter uitam eternam quam nos uobis predicamus, et fidem quam uobis ministramus, morimur et interficimur, quotidie pericula mortis sustinendo.

Habemus autem nos apostoli ceterique credentes, eumdem spiritum Dei, subaudis quem habuerunt patres ueteris Testamenti: quia quod illi predixerunt de Christo implendum, nos credimus iam adimpletum. Similiter de salute gentium, scientes quoniam Deus Pater qui suscitauit Iesum, et nos cum Iesu suscitabit, in die iudicii, id est per uirtutem Iesu, et  constituet uobiscum, in gloria eterna.

Omnia enim, subaudis aduersa huius seculi, propter uos sustinemus, o gentiles, quia uobis fidem et uitam eternam predicamus: ut gratia abundans per multos in gratiarum actione, abundet in gloriam Dei. Gratiam abundantem appellat magnam sapientiam diuinam, que gratis illis data est. Ordo est iste: Ideo aduersa huius seculi propter uos sustinemus, ut magna sapientia diuina que nobis gratis data est, abundet per multos credentes in gloriam: et laudem Dei cum gratiarum actione, uidelicet ut plurimi credentes per nostram doctrinam, gratias et laudes referant Deo. Quidam codices habent, ut sapientia diuina abundet per multas gratiarum actiones in laudem Dei, quod non discrepat a sensu.

 Propter quod, subaudis ut sapientia diuina abundet per multos credentes in laudem Dei, non deficimus inter pericula mortis a fide. Sed licet is qui foris est noster homo corrumpatur, tamen is qui intus est renouatur de die in diem. Homo exterior appellatur corpus, interior uero anima. Licet autem ex duabus substantiis et naturis constet homo, tamen non sunt duo homines, anima et corpus, sed unus homo. Homo qui foris est, corpus uidelicet, quanto amplius corrumpitur tormentis et tribulationibus, eo amplius renouatur interior, id est purgatior exsistit anima.

Id enim quod in presenti est momentaneum et leue tribulationis nostre, supra modum in sublimitate  eternum glorie pondus operatur in nobis. Momentum, breuissimum est spatium temporis dictum a celerrimo siderum motu. Sensus et ordo uerborum iste est: Omne tormentum tribulationis nostre que in presenti est, momentaneum, siue breuissimum et leue ad tolerandum, operatur in nobis eternum pondus glorie, id est magnitudinem glorie in sublimitate patrie celestis, supra modum et supra omnem mensuram: quia non potest comprehendi quantitas illius glorie, neque mensurari tempore: quia sine fine et sine termino erit eternaliter permanens, non contemplantibus nobis que uidentur, sed que non uidentur, id est, non considerantibus nobis et attendentibus honores, diuitias, et lucra temporalia que uidentur et nobis promittuntur ab amatoribus  huius seculi, sed gaudia patrie celestis, que non uidentur oculis corporeis, illa consideramus. Poterat aliquis dicere: Quare non consideratis ista temporalia? Ad hec Apostolus subdit: Que enim uidentur temporalia sunt, et transitoria: que autem non uidentur, nisi per fidem, eterna sunt, ideoque illa postponimus, et ita amplectimur que mansura sunt.



CAPUT u.

Scimus enim quoniam si terrestris domus nostra huius habitationis dissoluatur, id est, si corpus nostrum terrenum, mortale et corruptibile in quo anima nostra habitat, dissoluatur per egritudinem, per tribulationes maximas, et per mortem redigatur in puluerem; quod edificationem habeamus ex Deo: siue a Deo, domum non manufactam, sed eternam in  celis. Quod dicit edificationem, hoc appellat domum non manufactam, corpus uidelicet mortale, quod non fiet manu, id est complexione maris et femine, sicuti istud, sed in uirtute omnipotentis Dei reparabitur, ut sit immortale et eternum, et sit in celo semper; et est ordo atque sensus: Si mortale hoc corpus, ubi modo habitat anima, dissolutum fuerit per mortem, scimus et certi sumus quod a Deo habeamus in celis eternam edificationem, et domum non manufactam: corpus uidelicet immortale, uirtute Dei reparatum.

Nam et in hoc, subaudis corpore mortali, positi, ingemiscimus, id est, cum gemitu postulamus absolui ab hoc corpore mortali, cupientes superindui habitationem  nostram que de celo est, id est, immortale corpus cupientes recipere. Quod ideo de celo dicitur esse, quia celeste erit et in celis habitabit, superindui autem, id est super animam, sicut modo isto mortali est anima uestita.

Si tamen uestiti, subaudis a Christo, et non nudi inueniamur, ab illo, et est sensus: Tunc recipiemus corpus immortale ad gloriam, et tunc erit celeste si in die mortis nostre uel in die iudicii fuerimus uestiti Christo, ut ipse sit nobiscum, et non fuerimus inuenti nudi ab illo, et ab eius protectione alieni. Omnes enim electi Christo sunt uestiti, quia ipse est eorum protectio, sicut Apostolus dicit: Quotquot in Christo baptizati estis, Christum induistis , id est, Christum habetis protectorem.

 Nam et qui sumus in tabernaculo isto, id est in corpore mortali, quasi uiatores in papilionibus, ingemiscimus, id est, dolemus grauati, fame, siti, nuditate, aliisque periculis eo quod nolumus exspoliari ab hoc corpore mortali, sed uolumus superuestiri immortalitate, non interueniente morte, ut absorbeatur quod mortale est, a uita, id est ut illud quod mortale in nobis et corruptibile, deglutiatur ab immortalitate et uita mansura, sicut consumitur paruissima gutta aque, auidi ignis proiecta in maximum incendium, ac si diceret: Ideo ingemiscimus in hoc corpore mortali, quod grauatur uariis angustiis, quia si posset fieri, nollemus mori, sed uellemus ut ipsa mors in nobis deficeret, et reciperemus in presenti seculo immortalitatem ut nunquam moreremur; sed  nullo modo fiet illud in presenti seculo.

Qui autem efficit nos in hoc ipsum, qui perficiet immortales in alia uita, Deus, est omnipotens, qui dedit nobis, in se credentibus, pignus Spiritus sancti, id est uadium dedit nobis tempore baptismatis, gratiam Spiritus sancti, ut securi simus de promissa gloria hereditatis. Si enim tantum est pignus, quanta erit hereditas et completio promissionis?

Audentes igitur semper, id est audaciam habemus, et ausi sumus dicere habere nos pignus Spiritus sancti et sumus scientes quoniam dum sumus in hoc corpore mortali, peregrinamur a Domino, id est, longe sumus a Domino. Cum idem Apostolus dicat alibi, confirmans sententiam cuiusdam gentilis, quoniam in ipso, id est in Deo uiuimus, mouemur et sumus ; et cum Deus ubique sit, et etiam omnis locus in ipso sit, unde et ubique presens est, quare dicit modo nos longe esse a Domino? Nimirum ideo talia dicit, quia proprius locus omnipotentis Dei celum dicitur, ibique semper uidetur ab angelis sanctis et hominibus iustis: et quia hic positi ubi non uidetur ipse neque gloria eterne beatitudinis, longe ab illo dicimur esse, et peregrinari ab illa gloria.

Per fidem enim ambulamus, et non per speciem, id est, per fidem et spem tendimus ad patriam celestem, et non per speciem neque per rem, quia nondum uidemus quod erimus.

Audemus autem, subaudis dicere, et bonam uoluntatem habemus magis peregrinari a corpore, et presentes esse ad Deum. In anima subaudis, quam presentes  esse in corpore: et absentes esse in anima a Deo, id est magis desideramus iam esse in presentia Dei, alieni a corpore isto mortali, quam esse in hoc corpore mortali, ubi manentes longe sumus a Dei contemplatione.

Et ideo quia hanc uoluntatem habemus, contendimus et laboramus placere illi, siue absentes simus, manentes in corpore mortali, siue presentes in anima: quia qui hic positus placet Deo, illic non displicet ei.

Omnes enim nos manifestari et presentari oportet ante tribunal Christi. Tribunal sedes excelsa est iudicum et presidum, qui dantes iudicia populis, in excelso loco resident, ut possint uidere reos et innocentes,  et ut ipsi etiam uideri possint ab omnibus. Pro magnitudine ergo potestatis et iudicis, magnitudo tribunalis et iudicii estimanda est: quia illa potestas eterna ita apparebit excelsa super celum et terram, ut ab omnibus possit uideri, bonis scilicet ac reprobis, ut uideant in quem pupugerunt; ut referat, id est reportet siue recipiat unusquisque propria corporis, subaudis merita, prout gessit, siue bonum siue malum. Cum multa et maxima peccata gerantur solo animo, sicut odium, inuidia, superbia, et illud quod dixit insipiens in corde suo: Non est Deus , quare dicit de his solummodo hominem iudicandum que corpore operatus est, uidelicet de homicidio, adulterio, et ceteris talibus? Quod ergo dicit ut recipiat propria merita corporis  sic est intelligendum, ut recipiat propria merita que gessit eo tempore quo in corpore fuit, ut per corpus intelligatur corporis tempus. Ex hoc quoque loco proposuit beato Augustino questionem Paulinus Nolanus episcopus, quid prodessent homini mortuo orationes et eleemosyne, que post mortem illius a parentibus et amicis pro remedio animi implentur, si homo tantummodo propria merita est recepturus, que eo tempore gessit quo in corpore fuit? Cui respondit beatus Augustinus nullo modo prodesse ea que post mortem fiunt a parentibus illi qui iam mortuus est, nisi in hac uita positus, bona intentione et uoluntate atque inchoatione hoc promeruerit, ut illa accepta sint Deo, que post eius exitum celebrantur a parentibus. Huic etiam sententie concordans  beatus Gregorius, dicit: Sciendum quia saltem de minimis nichil quisque purgationis post mortem obtinebit, nisi in hac uita positus hoc promereatur, ut illic ueniam possit assequi. Tria autem sunt que prosunt post mortem, ut beatus Augustinus dicit in libro Enchiridion, ieiunia uidelicet, eleemosyne, et orationes, que autem pro ualde bonis aguntur, gratiarum actiones sunt pro non ualde bonis: et pro non ualde malis, qui in purgatione aliqua sunt positi, propitiationes sunt et purgationes pro ualde malis et eternaliter damnatis, et si nulla sunt adiumenta mortuorum, qualescunque uiuorum consolationes sunt. Quibus autem ista prosunt, aut ad hoc prosunt ut fiat illis plena remissio: aut ut tolerabilior fiat damnatio ipsa. Mitissima sane omnium pena erit,  qui preter peccatum quod originale traxerunt, nullum insuper addiderunt: et in ceteris qui addiderunt, unusquisque tanto ibi tolerabiliorem habebit damnationem, quanto hic minorem gessit iniquitatem.

Scientes ergo timorem Domini, non quo ipse timet, sed quo timendus est, et quo terrebuntur omnes in die iudicii, hominibus suademus declinare a malo, et facere bonum, ut possint euadere Dei uindictam. Deo autem manifesti sumus: spero autem in conscientiis uestris, o Corinthii, manifestos nos esse, id est ipse conscientie uestre testimonium nobis perhibent, quia recte credimus, sancte uiuimus, et bene predicamus, Deo autem manifesti sumus. Nunc reuertitur ad ea unde et superius locutus est, scilicet quod falsi Apostoli  diiudicaban ueros, et dicebant Paulum et Barnabam seductores, uolentes eis preferre non solum Petrum aliosque apostolos, sed etiam seipsos, ac si diceret beatus Paulus: Illis qui nobis detrahunt, incogniti sumus quia nesciunt quales sumus.

Non iterum nos commendamus uobis, id est, non laudamus nos iterum uobis, quasi aliquid utilitatis in ea laude habeamus, sed occasionem damus uobis gloriandi pro nobis, ut habeatis ad eos qui in facie gloriantur, et non in corde, id est, ut habeatis unde gloriari possitis ad falsos apostolos, habere nos bonos et ueraces apostolos, id est predicatores. In facie gloriabantur pseudoapostoli siue in presentia multorum, et non in corde: quia, non habentes unde possent gloriari in corde, laudabant se esse apud  alios quod non erant. Electi enim in corde gloriantur, et non in facie: quia, cognoscentes se placere Deo, gaudent in animo, et tamen non requirunt laudari in presentia: ne forte bonum quod habent, per uanam gloriam amittant.

Siue enim mente excedimus, id est, si contra mentem nostram agimus, aliter predicando, atque aliter uiuendo, uel si superbe nos laudamus; Deo, subaudis relinquendi sumus et reseruandi, et non aliquo uestrum iudicandi: siue sobrii sumus, id est, si habemus sanam doctrinam, uel si sobrii uiuimus et temperate, predicamus uobis, subaudis prosumus.

Charitas enim Christi urget nos, id est caritas Christi qua nos diligimus, compellit nos talia dicere, scilicet ut nos laudemus uobis, uolentes uos reuocare  ab amore pseudoapostolorum ad amorem Christi et nostrum: existimantes hoc, et certum tenentes, quoniam si unus, id est Christus, pro omnibus mortuus est, ergo omnes mortui sunt, qui eius aduentum precesserunt et secuti sunt, et pro omnibus mortuus est Christus. Omne genus humanum propter peccatum originale quod traxit ex Adam, et in corpore et in anima mortuum est, quia dictum est Ade: In quacunque die comederis ex eo, morte morieris . Mortuus est illo die quando comedit: in anima et in corpore factus est mortalis, quia postmodum mortuus est. Sicut ergo nullus homo extra Ade progeniem est, ita nullus extra peccatum est illius et mortem, preter unum Christum. uenit ergo Christus sine peccato nascens, sine peccato  conuersans in mundo, innocenter mortuus est pro omnibus predestinatis ad uitam et ut Prosper dicit, et Ioannes Chrysostomus, aliique doctores, licet omnes non credant, et etiam omnes credentes non saluentur, ille fecit quod suum erat, pro omnibus moriens. uerbi gratia: Sicut medicus quilibet componens potionem contra omnes infirmitates, ueniat in ciuitatem quamdam, et dicat omnibus: Quicunque ex hac potione biberit, saluus erit a quacunque infirmitate tenetur: et qui bibit, sanatur: etsi omnes nolentes bibere non sanantur, ille tamen omnibus illis attulit potionem, et fecit quod ad se pertinebat. Ideo autem mortuus est Christus pro omnibus, ut et qui uiuunt in fide, iam non sibi uiuant:  sed ei qui pro omnibus mortuus est, et resurrexit. Ille uiuit Christo, qui non querit suam utilitatem solummodo, sed aliorum: et qui pro fratribus non dubitat mori: sicut Christus non quesiuit sua, sed nostra: quia pro omnibus mortuus est, et est sensus: Qui Christus innocenter pro omnibus mortuus est: ego aliique apostoli non debemus cessare fratribus impendere hoc quod ab illo accepimus: et etiam si necessitas fuerit, animas pro salute illorum ponere.

Itaque nos ex hoc neminem nouimus secundum carnem. Perfectos Corinthiorum alloquitur. Sed nunquid illi quando ista loquebatur, non erant in carne? Erant utique, sed ita est intelligendum: Ex hoc id est ex quo uocati estis ad fidem, neminem uestrum  perfectorum nouimus secundum spem carnalium et temporalium rerum uiuere, sed in spe celestium premiorum. Et si cognouimus Christum secundum carnem, subaudis mortalem fuisse et corruptibilem: sed nunc iam non nouimus, subaudis illum mortalem et corruptibilem, sed immortalem et incorruptibilem, et est sensus: Ideo non estis positi in spe rerum carnalium et temporalium, quia in spe et fide iam estis immortales et incorruptibiles securi de premio. Si qua ergo noua creatura est, id est nouus populus per fidem et per aquam regenerationis, uetera transierunt, illis, id est, lex ueteris Testamenti in sacrificiis, circumcisione, sabbati otio, ceterisque talibus. Ecce facta sunt omnia noua, in Euangelio, circumcisio, uidelicet spiritalis,  que fit in baptismate, ubi est uera exspoliatio peccatorum. Similiter de ceteris intelligendum: uel, uetera transierunt, infidelitas, peccatum, et cetera que ad ueterem hominem Adam pertinent: et facta sunt noua, fides uidelicet, iustitia, obedientia, caritas, cetereque uirtutes ad nouum hominem, id est Christum, pertinentes. Aliter: si qua noua creatura est, id est nouus populus, uetera transierunt illis iam in spe, mortalitas uidelicet et corruptio, et facta sunt noua similiter in spe immortalitas et incorruptio; uel, usus est preterito pro futuro, pro eo quod est, uetera transibunt, et fient omnia noua, iuxta quod Ioannes dicit: Erunt omnia noua.

Omnia autem, subaudis genera innouationis, ex Deo Patre nobis procedunt qui reconciliauit nos sibi  per Christum, id est per passionem Christi, et dedit nobis apostolis ministerium reconciliationis. Illi reconciliantur, qui antea inimici erant. Et nos inimici eramus Deo Patri, non per naturam quam ipse fecit sanctam et bonam, sed per uitium quod nos addidimus. Ablato ergo peccato quod nos addidimus, per sanguinem Christi reformata est natura ut fuerat creata, et reconciliati sumus Deo Patri. Christus ergo procurans nobis reconciliationem per suam passionem, rediit ad Deum Patrem unde uenerat. Sed ne imperfectum siue infectum remaneret quod nobis procurauerat, ministerium reconciliationis dedit suis apostolis, ut ipsi nobis annuntiarent redemptos esse sanguine Christi et sua predicatione  reconciliarent nos. Sicut enim ipse dixit: Sicut misit me Pater, et ego mitto uos : ite, docete omnes gentes .

Quoniam Deus Pater erat in Christo mundum reconcilians sibi per illum. Deus Pater in Filio erat, et Filius in Patre, sicut idem Filius ait: Ego et Pater unum sumus . Et, Ego in Patre, et Pater in me est . Aliter ergo erat in Christo, atque aliter fuit in prophetis et apostolis per quos loquebatur. In illis erat per gratiam, in Christo erat per unitatem substantie, quia unum sunt: mundum reconciliauit sibi per Christum, id est, omnes predestinatos ad uitam eternam, non reputans illis, id est credentibus, peccata ipsorum, postquam ad fidem uenerunt: quia quales antea fuerant non attendit,  sed quales futuri erant; et posuit in nobis uerbum reconciliationis, id est doctrinam Euangelii.

Pro Christo ergo legatione fungimur, id est, uice Christi missatico fungimur, tanquam Deo exhortante per nos, subaudis homines ad credendum. Obsecramus pro Christo, id est, uice Christi reconciliamini Deo Patri per fidem et iustitiam, auferentes a uobis omne peccatum quod a Deo uos separat.

Eum, id est Christum, qui non nouerat peccatum, Deus Pater, pro nobis peccatum fecit, id est hostiam pro peccato. Sic enim appellatur hostia pro peccato, maxime in Septuaginta interpretibus, qui soliti sunt dicere: Ponet enim manum suam super caput peccati , id est, super caput hostie pro peccato.  Sed questio oritur in hoc loco. Quomodo iudicet Deus et uindicet in homine peccatum, si ipse peccatum non nouit? Que ita soluitur, quia nouit per sapientiam peccatum esse malum, sed non nouit experientiam, ut aliquando peccaret; uerbi gratia, sic dicimus: Ioannes euangelista quando scripsit suum Euangelium, nouit mentiri, id est, nouit mendacium per sapientiam, sed non nouit per uoluntatem ut uellet mentiri, neque per experientiam quando illud scripsit. Ideo fecit Deus Pater hostiam pro peccato Christum: ut nos efficeremur iustitia Dei in ipso, id est, ut efficeremur iusti per misericordiam Dei Patris in ipso, id est per Christum, uel in ipso, id est, in corpore Christi coniuncti, adiuuantes autem uos nostra predicatione et exemplo.



CAPUT uI.


Hortamur uos ne in uacuum gratiam Dei recipiatis. Exhortatio species est doctrine, dum quilibet uerbo aut exemplo consolationem prestat alicui; uerbi gratia: uidet aliquis nostrum fratrem suum in merore et tristitia positum propter amissionem filiorum et uxoris, aut propter damnum temporalium rerum, dum ei reducit ad memoriam et in exemplum, quanta et qualia sustinuit beatus Iob patienter, et quomodo postmodum meruit propter patientiam suam omnia recipere in duplum: ista talis consolatio et admonitio, exhortatio est dicenda. uidet etiam aliquem contristari et dolere propter amissum lumen  oculorum, dum ei reducit ad memoriam beatum Tobiam, et consolationem ei ex hoc aliquam prestat, exhortatio est. Dum uidet etiam alium dolore nimio constringi propter peccata sua, et pene in desperationem lapsum, si uerbo aut exemplo consolationem prebet, ne desperet de uenia aut salute dans ei exemplum Mariam meretricem, cui Dominus omnia peccata dimisit , et latronem in cruce, qui ad unam uocem meruit audire: Hodie mecum eris in paradiso , exhortatio bona et consolatio est. Dicamus et aliter: Sicut posito aliquo in certamine singulari cum suo inimico, dum ei dicit aliquis ex circumstantibus, Pugna fortiter, noli dubitare, noli deficere, uictoriam obtinebis, exhortationem ei prebet et audaciam: sic qui positum in certamine  bone operationis contra diabolum et uitia carnis, admonet ne deficiat neque cesset a cepto opere, exhortationem bonam prebet. Unde dicit Apostolus modo alloquens Corinthios, et in illis omnes fideles: Hortamur uos nostra predicatione nostroque exemplo, omnibusque modis, ne in uacuum siue inane et inutiliter gratiam Dei recipiatis, omnia bona que generi humano dantur, gratia Dei dicitur, quia gratis ei conceduntur. Gratia quippe Dei est, habere fidem, spem, caritatem, sapientiam diuinam uel humanam, et bona temporalia. Istam ergo Dei gratiam in uacuum recipit, qui ueniens ad fidem, et remissionem peccatorum in baptismate percipiens, Dei preceptis inobediens exsistit, non adhibendo studium, ut possit Dei precepta ipso adiuuante implere,  quoniam fides sine operibus mortua est et inanis . In uacuum quoque bona temporalia gratis a Deo data percipit, qui illa hilari mente pauperibus pro Dei amore erogare non studet. Ut ergo non longius protelemus sermonem, dicamus unum ex multis, quomodo gratia Dei in uacuum recipiatur, Dominus dicit in Euangelio discipulis: Ite, docete omnes gentes fidem sancte Trinitatis, baptizantes eos, et docentes seruare omnia quecunque mandaui uobis . Quicunque ad fidem uenit, et non seruat ea que in lege et Euangelio continentur, in uacuum gratiam Dei recipit.

Ait enim: Tempore accepto exaudiui te: et in die salutis adiuui te. Hoc Isaias propheta protulit ex persona Dei Patris loquentis ad Filium: Tempus acceptum  Deo Patri, et dies salutis humani generis, tempus fuit passionis Christi in quo Deus Pater decreuit, disposuit, predestinauit per passionem Filii sui saluare ac redimere genus humanum: isto tempore accepto Deus Pater exaudiuit Filium suum, quia quidquid orauit Filius pro salute generis humani totum impetrauit. Legimus enim in Euangelio Ioannis quod appropinquans passioni, orauit dicens: Pater, quos dedisti mihi, uolo ut ubi ego sum et illi sint mecum, ut uideant claritatem meam . Si quis uero de apostolis hoc tantummodo dictum asserit, attendat quod ipse alias dicit: Non pro his rogo tantum, sed et pro eis qui credituri sunt per uerbum eorum in me . Exaudiuit quoque illum de  sua oratione, quando orauit dicens: Pater, clarifica Filium tuum. Et uenit uox de celo, clamans: Et clarificaui, subaudis tempore baptismatis et in monte coram discipulis: et clarificabo tertia die a mortuis suscitando. Et non solum pro aliis exauditus est, sed etiam pro suis persecutoribus pro quibus orauit pendens in cruce: Pater, dimitte illis, quia nesciunt quod faciunt . Multa enim millia post eius ascensionem ex his predicationem apostolorum crediderunt. Audiuit quoque illum in die salutis generis humani, quia tertia die deuicto mortis imperio, eum a mortuis reuocauit. Sicut retulimus ista ad caput omnium electorum, id est ad Christum, referamus ea et ad membra ipsius. Tempus acceptum quo exaudiri possumus, et dies in qua salutem nobis  eternam procurare ualemus, ab exordio Dominice predicationis est, sed maxime ab eius resurrectione usque ad diem iudicii quo tempore per bona opera possumus acceptabiles esse Deo Patri, et placere illi, atque exaudiri ab illo. De quo tempore etiam Apostolus subdit: Ecce nunc tempus acceptabile, ecce nunc dies salutis. Tempus acceptabile ad penitentiam agendam uita presens est usque ad diem iudicii, que appellatur et dies salutis, in qua nobis salutem eternam possumus promereri, quoniam apta est ad operandum. De qua die dicit Dominus: Ambulate dum lucem habetis . Huic diei succedit nox, tenebre scilicet eterne damnationis, in qua nemo potest operari sicut Dominus dicit: uenit nox in qua nemo poterit operari . Et idem Apostolus:  Dum tempus habemus, operemur quod bonum est . Modo enim non possumus ad indulgentiam proficere peccatores, modo ualemus obtinere ueniam: quia secundum quod propheta dicit: In inferno nemo confidebitur Deo ad ueniam . Erit enim penitentia, sed sera et tarda.

Nemini dantes ullam offensionem. Offensio proprie est scandalum, ruina, uel impeditio pedis: sed in hoc loco pro occasione maxime ponitur: Simus, inquit, nemini dantes ullam offensionem, id est occasionem peccandi aut in uerbo, aut in praue operationis exemplo, uel neminem scandalizemus in aliquo sermone uel facto; ut non uituperetur ministerium nostrum. Ex persona sua loquitur Apostolus omniumque predicatorum, iungens se cum Corinthiis.  Ministerium predicatorum uituperatur atque contemnitur: si quod predicant uerbis agendum, destruunt operibus, aliud uidelicet predicantes in publico, et aliud agentes in occulto: bona docentes in propatulo, turpia in conclaui operantes.

Sed in omnibus, subaudis nostris actibus et uerbis, exhibeamus et preparemus nos sicut Dei ministros. Dei minister est, qui Deo militat et Deo seruit uerbo doctrine et fructu bone operationis. Quicunque enim Dei minister uult esse, Deo debet in omnibus ministrare, ut in omnibus que agit cognoscatur ueri Dei esse cultor, uerbi gratia, ut doceat inscium, pascat esurientem, potet sitientem, uestiat nudum, calefaciat algentem, colligat uagantem, uisitet infirmum,  sepeliat mortuum, et in his omnibus non querat laudem humanam, sed Dei gratiam: non hominibus placere, sed Dei preceptis obedire. Hec quicunque fecerit, Deo ministrabit, et merebitur ab illo audire cum electis: Quandiu fecistis uni ex his minimis meis, mihi fecistis . In multa patientia. Patientia est, non deficere inter aduersa huius seculi: quam habuerunt sancti martyres. Non in parua, inquit, neque in modica patientia, sed in multa exhibeamus nosmetipsos sicut Dei ministros. Patientia quoque est patienter ferre delinquentes, sicut beatus Apostolus sustinebat Corinthios: qui, postquam ad fidem uenerant, ad uitia pristina sunt reuersi, quos aliquando blande, aliquando improbe corripuit, quousque reuocauit eos  ad fidem. In tribulationibus, subaudis simus in multa patientia, et exhibeamus nos sicut Dei ministros. In tribulationibus dicit, id est in fame, siti, nuditate, aliisque afflictionibus. In necessitatibus. Necessitas dicitur eo quod in nece sit posita, id est in periculo mortis, ubi precipit Apostolus patientiam seruare in angustiis. Omnis indigentia et inopia, angustia uocatur.

In plagis, in carceribus. Sepe plagis uirgarum et gladiorum cesus est Apostolus, sepe etiam in carceribus retrusus est pro Christi nomine, ubi non cessauit donum Dei predicare, contempta sua salute. Admonet autem cum multa patientia, si necessitas fuerit talia pati pro amore Christi et salute fratrum nostrorum, qualia ipse sustinuit usque ad  decollationem. In seditionibus simus in multa patientia. Seditiones proprie ad ciues pertinent, et sunt tumultus et conturbationes siue contentiones. In laboribus. Paulus apostolus non solum laborabat in predicatione, sed etiam in labore manuum desudabat: unde sibi uictum et uestitum acquirebat in labore scilicet scenofactorie artis, ne grauis esset suis auditoribus, si ab eis aliquid acciperet, certus hoc sibi proficere apud Deum. In uigiliis simus dediti. Ipse non solum die non cessabat a labore nec requiescebat, sed etiam tantum erat sollicitus circa officium sibi deligatum, ut nec nocte cessaret aut a predicatione, aut ab alio opere; unde legimus in Actibus apostolorum, quia usque ad mediam noctem suum sermonem protraxit , quando Eutychus,  qui interpretatur amens, de tertio cenaculo cecidit, eo quod negligens esset in studio audiendi uerbum Dei. In ieiuniis simus patientes. Aliquando uoluntarie, aliquando inuitus ieiunabat, et ne uentris causa inclinaretur, Deo gratias agebat. Sicut enim medicina archiatri, id est summi medici, necessaria est uulneribus: ita anime nostre necessaria sunt ieiunia.

In castitate mentis et corporis. Castitas corporis est, immaculate et impollute custodiri ab omni libidinis delectatione. Castitas mentis, integritas est fidei quia illa uera est castitas que nec mente polluitur. uel etiam in castitate dicit, id est in sinceritate et integritate uerbi Dei simus dediti, ut non  adulteremus uerbum Dei, non querentes gloriam propriam, sed Dei: non pro lucris temporalibus predicationi insistentes, sed pro remuneratione eterna: non predicantes alia in publico, et alia agentes clanculum, et sacram Scripturam non interpretantes peruerse. In scientia ueteris Testamenti et Noui simus occupati, non in simulatione, neque in humana sapientia, que inflat hominem sine caritate. In longanimitate. Longanimitas est longa animi perseuerantia, et patientia in aduersis huius seculi. In suauitate, ut nulli non solum factis, sed etiam nec uerbis nostris amaritudinem generemus. In Spiritu sancto, id est, tales nos exhibeamus, ut templum simus sancti Spiritus. In caritate non ficta. Charitas ficta est, quando quis uidens fratrem suum in necessitate  positum derelinquit eum, quem antea profitebatur se toto nisu mentis diligere. Ficta quoque caritas est, quando quis uidens fratrem suum peccare, non corripit eum causa adulationis. Firma uero caritas est, si diligimus proximum ut nosmetipsos et cui tempore prosperitatis adherere uidebamur, tempore persecutionis illum non derelinquimus. De caritate dicit apostolus Ioannes: Charissimi, non diligamus solummodo uerbo et lingua, sed opere et ueritate.

In uerbo ueritatis. Simus occupati, id est in doctrina Euangelii, uel certe in uerbo ueritatis, ut ueritatem loquamur cum proximis nostris. In uirtute Dei ponamus spem nostram, non in nostra audacia aut alicuius hominis potentia, quia maledictus homo  qui confidit in homine . uel, in uirtute Dei dicit, id est, ut non nostris meritis deputemus, si quid boni agimus, sed uirtute Dei: quo adiuuante omnia bona implere ualeamus. Per arma iustitie a dextris et a sinistris, id est, per arma uirtutum incedamus in prosperis et in aduersis. Arma ergo, id est custodiam uirtutum a dextris habet, cuius animum prospera huius seculi non eleuant in superbiam, neque emolliunt. A sinistris quoque arma habet, quem aduersa non deiiciunt, neque frangunt. Paulus igitur a dextris et a sinistris arma portabat, atque securus in medio incedebat cum talia diceret, quia et in prosperis erat humilis, et in aduersis fortissimus. Semper ergo adesse debet mentibus nostris in aduersitate fiducia, et spes certa, et in prosperitate timor,  ne aut aduersa in desperationem nos pertrahant. , aut prospera animum in tumorem superbie extollant, et in sui fiducia decipiant, sicut et Nabuchodonosor, quando dixit: Nonne hec est illa Babylon quam edificaui? 

Per gloriam et ignobilitatem. Sicut nobilis dicitur nominabilis, ita ignobilis sine dignitatis nomine. Sancti apostoli apud fideles gloriosi habebantur, et laudabantur ab illis ueraces esse, sancti et iusti: apud infideles uero ignobiles et sine aliqua laude. Unde dicit Apostolus: Per gloriam fidelium, et ignobilitatem infidelium: uel, inter illos a quibus gloriosi dicimur, et inter illos a quibus ignobiles, incedamus  patienter sicut ministri Dei, ut neque fauore et laude fidelium eleuemur, neque detractione infidelium deiiciamur. Aliter: Per gloriam sapientie diuine, et gloriam uirtutum siue miraculorum, et per ignobilitatem flagellorum, despectionum, et carcerum patienter incedamus per infamiam et bonam famam. Infamia est mala fama; bona uero fama, bona est opinio et laus. Et quod superius dixit, per gloriam et ignobilitatem, hoc repetiuit explanando, inquiens: Per infamiam et bonam famam patienter incedamus, habentes custodiam uirtutum a dextris et a sinistris, credentes plus nobisipsis de nobis quid simus, quam aliorum uerbis. Ut seductores et ueraces. Modo exponit superiora. Ab infidelibus dicebantur esse seductores, magi et malefici: a fidelibus uero, propter  sanam doctrinam et uirtutem miraculorum, non solum ueraces et iusti, sed etiam dii habebantur, sicut legimus in Actibus apostolorum , quando ei et Barnabe coronas detulerunt, dicentes: Dii sunt in effigie hominum latentes. Et quid mirum si apostoli et serui seductores appellati sunt, cum ipse Dominus et magister omnium seductor sit appellatus, dicentibus Iudeis post mortem eius ad Pilatum: Domine, recordati sumus quia seductor ille dixit adhuc uiuens: Post tres dies resurgam . Ut seductores apud infideles, et ueraces apud credentes incedamus patienter, protecti undique armis uirtutum, sicut qui ignoti incredulis et cogniti credentibus, id est inter illos qui non cognoscunt conuersationem nostram, nec ualent penetrare doctrinam nostram,  et inter illos a quibus cognoscimur esse ueri cultores Dei incedamus patientissime muniti armis iustitie:

Quasi morientes, et ecce uiuimus. Quasi moriebantur sancti apostoli et martyres, cum per multa tormenta et cruciamenta pene usque ad mortem affligebantur. Sed dum ita essent in periculo mortis constituti et in desperatione uite, per flagella, uerbera, et lapidationes subito uirtute Dei roborati confortabantur, et quasi ex mortuis uitam recipiebant. Sic legimus de beato Paulo, quia cum Listris tandiu esset, flagellatus et lapidibus obrutus, per plateas quoque ciuitatis tractus quousque quasi mortuus relinqueretur: nocte eadem transcurrente diluculo cepit in Derben uerbum Dei publice predicare. Illi  enim qui decollabantur, quasi moriebantur dum ab hoc seculo transibant, sed illa mors temporalis erat, cui succedebat uita perpetua. Ut castigati, uerberibus et uerbis, sed non mortificati. Quando flagellabantur sancti apostoli et martyres, castigabat quidem illos Deus, ne se extollerent propter maximam gratiam sibi concessam, sed non permittebat eos mori usque ad tempus quo ei placebat. Castigationem quippe in hoc loco pro flagellatione possumus intelligere, sicut legimus Pilatum dixisse de Domino. Castigatum, inquiens, illum dimittam .

Quasi tristes, semper autem gaudentes apostoli et sancti martyres, dum lacrymabantur inter flagella et cruciatus terribiles, tristes uidebantur esse in  uultu, sed gaudebant in corde, securi de spe celestium premiorum, scientes quia non sunt condigne passiones huius temporis ad futuram gloriam, que reuelabitur in illis: et quoniam tristitia illorum uertenda erat in gaudium eternum. Electi quidquid tribulationis et persecutionis sustinent, quasi est illis, id est tanquam non sit, quia si ceduntur uirgis, si excoriantur, et etiam si occiduntur, omnia quasi sunt: quia transitoria sunt et temporalia. ueniet autem uerum illorum, id est gaudium eternum et uita sine fine mansura. Sicut enim ille qui seminat, expergefactus solet dicere: Quasi uidebam homines equitare, quasi uidebam ante me multas epulas appositas, atque totum dicit, quasi, non est ibi ueritas, sed sicut umbra transierunt, ita in omnibus  que sancti in hoc seculo patiuntur, quasi est, quia transitiuum est. uidebantur enim inter supplicia mori, uidebantur tristari secundum fragilitatem, sed quasi erat ibi, quia mente gaudebant. Et si moriebantur ad tempus, subito transibat illorum mors in uitam eternam. Reprobis autem, qui totam spem suam in terrenis rebus ac transitoriis ponunt, nec tendunt ad eterna gaudia, sed in prosperitate felicitateque huius seculi letantur, uidetur quod uerum teneant, sed non est uerum, quia transitiuum et temporale est; et cum ab hac uita transierint, nichil inuenient ex his que hic quasi uera uisa sunt illis, iuxta quod Psalmista dicit: Dormierunt somnum suum, et nichil inuenerunt omnes uiri diuitiarum in manibus suis .  Transibit ergo istorum quasi uerum, sed non erat uerum, et ueniet illorum ue, hoc est eternum supplicium. Sicut egentes simus, multos autem locupletantes. Quasi egentes uidebantur diuitiis huius seculi, sed abundabant diuitiis spiritalibus in predicatione et miraculis, ex quibus locupletabant alios. uel reuera egentes uidebantur substantia temporali, sed multos locupletes reddebant, sicut sanctos qui erant Hierosolymis, qui pro Christo omnia sua reliquerant, uel a Iudeis exspoliati fuerant, eo quod in mortuum hominem credidissent, quos alloquitur in Epistola ad Hebreos: Rapinam, inquiens, bonorum uestrorum cum gaudio suscepistis , et de quibus Isaias: Qui recessit, inquit, ab iniquitate et malo, prede patuit .  Istos ergo ditabant et locupletabant apostoli, quia ex omnibus locis ubicunque predicabant, ministrabant eis que necessaria erant. Unde idem Apostolus in Epistola ad Romanos: Nunc, inquit, proficiscar in Hierusalem ministrare sanctis . Tanquam nichil habentes, et omnia possidentes. Tanquam nichil habentes erant, quia nichil proprium habebant. Omnia autem possidebant, quia erant illis omnia communia . Sic debent et monachi esse tanquam nichil habentes proprium, et omnia possidentes communiter. uel tanquam nichil habebant, quia non habebant predia, non aurum, nec argentum, non seruos, aut ancillas, et tamen omnia possidebant ista in possessoribus eorum, quos sibi per  predicationis arma et uirtutem miraculorum subiugauerant.

In possessoribus etenim omnia possidebant possessorum. Sicut enim quidam dux Romanorum Tarquinius nomine respondit legatis cuiusdam gentis, aurum uolentibus dare pro pace ac libertate, Romanos potius uelle aurum possidentibus imperare, quam aurum habere aut possidere, ita sancti apostoli magis desiderabant possessores diuitiarum per fidem et doctrinam Christi possidere, quam aliquid proprium habere. Possumus etiam dicere quia in hoc seculo apostoli quasi nichil habentes erant, sed in capite suo Christo omnia possidebant, iuxta quod idem Apostolus in Epistola ad Romanos dicit de Deo Patre: Qui etiam Filium suum pro omnibus nobis  tradidit, quomodo etiam cum illo non omnia nobis donauit?  Simus ergo et nos tanquam nichil habentes in hoc seculo, non ponendo spem in transitoriis rebus et caducis.

Possidemus enim omnia cum Christo, insuper et ipsum cum Deo Patre et Spiritu sancto possidebimus. Nam sicut dicit Salomon, qui fidelis est, totus mundus diuitiarum illius est, quia non appetit ea que in mundo sunt, cognoscens procul dubio quia mundus transibit et concupiscentia eius, et in hoc quod non appetit nec querit habere nisi quod habet, quasi omnia possidet. Nemo enim plus habet quam qui nullo indiget; et tamen cum diuites multa habeant, multis indigent quia plus desiderant habere quam habent. Ille autem nullo indiget, qui preter  necessaria uictus, uestimenti et calceamenti, non requirit, contentus his que habet. In his ergo omnibus imitemur sanctos apostolos, doctores et patronos nostros, sicut filii boni imitantur bonos patres, ut inter aduersa et prospera patienter incedamus, exhibentes nos sicut Dei ministros, quoniam si participes fuerimus illorum actuum in hoc seculo, erimus utique consortes illorum eternorum premiorum.

Os nostrum patet ad uos, o Corinthii, cor nostrum dilatatum est. Id est uoluntas mentis nostre et intentio cordis. Predicatio quoque oris nostri patet, et aperta est iam ad predicandum, et prompta ad uos docendum. Illius os patet et apertum est ad predicandum, cuius uoluntas est perfecta, predicatio sancta, conuersatio bona. Cuius uero uoluntas est  tortuosa, conuersatio ac uita praua, licet aliquid intelligentie uideatur habere, deficiunt ei uerba cum sensu, ideo quod non patet illius os ad predicandum, quia timet in aliis redarguere quod cognoscit in se ab aliis intelligi.

Non angustiamini in nobis, angustiamini autem in uisceribus uestris; et est sensus: O Corinthii, si sensum angustum habetis et strictum, ut non possitis recipere latitudinem mysteriorum diuinorum, nolite nobis hoc reputare, quoniam non consistit hoc in nobis, qui uobis ministrare debemus, sed in uobis qui debetis accipere. Non quidem multa uobis possumus dicere, et uoluntatem propriam ad hoc habemus, sed intellectus uester et uoluntas constringitur  in uisceribus, id est in interioribus cordis.

Eamdem autem habentes remunerationem, paratam subaudis, quam et nos, quia eamdem fidem habetis, dilatamini et uos, id est extendite sensum et intellectum uestrum, ne pre angustia sensus non possitis penetrare et recipere mysteria diuina.

Nolite iugum ducere cum infidelibus. In iugo duo animalia coniunguntur et cequantur. Iugum uero hic debemus intelligere iugum diaboli, et potestatem quam habet super fideles, ac si diceret: Nolite suscipere iugum diaboli neque equari infidelibus aut coniungi, ne similes illis efficiamini. Que enim participatio iustitie cum iniquitate? id est, que societas iusto homini iustitiam habenti cum iniusto homine et pagano? Nulla. Que societas luci, id est fideli,  cum tenebris, id est infideli? Nulla. Ista est lux, et iste sunt tenebre de quibus idem Apostolus dicit: Fuistis aliquando tenebre, id est infideles, nunc autem lux in Domino , id est fideles.

Que autem conuentio Christi ad Belial. Belial inpretatur absque iugo, significans diabolum qui iugum omnipotentis Dei de collo suo excussit. Dicitur et in libro Samuelis: Qui dixerunt uiri Belial, id est absque iugo Dei. Que conuentio, siue que societas Christi ad diabolum? Nulla.

Qui autem consensus templo Dei cum idolis? id est, quem consensum debent habere fideles qui templum Dei sunt, cum idololatris qui sunt templa demonum. Nullum. In hoc loco percutit eos qui recumbentes in  idolis, comedebant carnes idolothytas, qui debuerant esse fideles et templum Dei. uos enim estis templum Dei uiui, non deorum qui non uiuunt. Deus uiuus dicitur, ad distinctionem illorum deorum, qui non uiuunt, licet dicantur dii. Sicut dicit Deus, per Ieremiam: Inhabitabo in illis, per fidem et dilectionem per gratiam meam, et inambulabo inter eos. Dei Filius qui ista locutus est de credentibus electis, inter homines ambulauit, sicut dicitur, quoniam super terram uisus est, et cum hominus conuersatus est, et ipse habitauit in nobis, sicut Ioannes dicit: uerbum caro factum est, et habitauit in nobis , et ero illorum Deus, et ipsi erunt mihi populus peculiaris, sicut olim fuit Isrel.

Propter quod exite de medio eorum. Hoc Isaias  propheta predixit longe ante captiuitatem Babylonicam quod Apostolus ad Corinthios retulit. Dicit enim propheta ex persona Dei, alloquens Iudeos de captiuitate reuertentes post septuaginta annos: Propter quod, quia populus meus estis, exite de medio Chaldeorum, ut separemini ab eis, et immundum ne tetigeritis, id est idolum, quo nichil est immundius, ne adoraueritis. Et ego recipiam uos, in terram repromissionis. Referamus et hoc ad Corinthios, et uideamus quomodo poterant illi qui crediderant relinquere uxores et liberos suos omnemque substantiam, qui adhuc imperfecti erant, nec poterant implere quod Dominus dicit: Si uis perfectus esse, uende omnia que habes , etc. Non ergo hoc precepit Apostolus, ut corpore recederent ex toto ab eis qui increduli adhuc erant in medio eorum, sed potius ut mente separarent se ab illis. Exite, inquit, de medio paganorum, sed si non potestis corpore, uel saltem mente: et separamini ab eis uoluntate, et immundum hominem nolite tangere. Immundum hominem tangit, qui peccatorem imitatur. Et si hoc feceritis, inquit Apostolus, recipiam uos in omnem familiaritatem, et Dominus recipiet uos in eternam beatitudinem.



CAPUT uII.

Has igitur habentes promissiones, karissimi, quas supra diximus quod sumus filii Dei, et ipse est  Pater noster, mundemus nos ab omni inquinamento carnis et spiritus. Non dixit simpliciter, mundemus nos ab inquinamento, sed ab omni inquinamento carnis et spiritus. Carnis inquinamentum est fornicatio, adulterium, homicidium, et cetera uitia que corpore perficiuntur: spiritus uero, id est, mentis inquinamentum, est ira, inuidia, superbia, mala uoluntas, et cetera mala que in animo cogitantur; perficientes sanctificationem in timore Dei. Sanctificationem in timore, id est per timorem Dei perficit, qui ab omni inquinamento carnis et spiritus mundat semetipsum.

Capite nos, id est intelligite que dicimus, uel capaces estote sermonis nostri, uel imitamini nos. Neminem uestrum lesimus uerbo aut exemplo, siue  neminem uestrum exspoliauimus nostra adulatione: neminem corrupimus, prauo sensu aut exemplo: neminem circumuenimus, in negotio, ut euacuaremus sacculos uestros. Quasi diceret: Quod nos non fecimus, fecerunt pseudoapostoli, ideoque non recte agitis preponentes illos nobis.

Non ad condemnationem uestram dico, id est, non ad uituperationem uestram me laudo aliosque apostolos, sed ad correctionem. uel, non uos abiicio talia dicendo, sed ut uos corrigatis admoneo. Prediximus enim in priori Epistola quod in cordibus nostris estis, siue in uoluntate nostra, ad commoriendum in presenti uita, ad conuiuendum in futura gloria, id est, tanto amore et desiderio erga uos ducimur, ut, si fieri posset, martyrium in hoc seculo per  multa supplicia pro Christi nomine nobiscum sustineretis, ut coronam et premium martyrii nobiscum reciperetis.

Multa mihi fiducia est apud uos, subaudis ideo talia loquor, sperans uos mihi obedientes esse: superabundo gaudio in omni tribulatione nostra, id est, audiens correctionem uestram et bonam conuersationem, ita sum gaudio repletus, ut licet in carcere et uinculis tenerer constrictus, nichil doloris sentirem.

Nam et cum uenissemus in Macedoniam, nullam requiem habuit caro nostra; sed quod caro non habuit, spiritus habuit qui delectatur inter aduersa. Macedonia est regio Achaie, in quam cum uenissent Paulus et Silas, et cepissent predicare et miracula  facere, puella quedam habens spiritum pythonicum, que non modicum questum prestabat dominis suis diuinando, incedendo per plateas, clamabat dicens: O ciues, uiri isti serui Dei excelsi sunt . Cuius misertus Paulus, fugauit malignum spiritum ab ea. uidentes autem domini eius, quia exiuit spes questus illorum, concitauerunt seditionem non modicam in Paulum et Silam, intantum ut cum diu flagellati essent, mitterentur in ima carceris. Et inde subiungit: Non habuit, inquiens, requiem caro nostra; sed omnem tribulationem passi sumus. Foris, subaudis erant, pugne, intus timores. Pugne erant foris in corpore, dum sustinebant uerbera et flagella, intus timores in animo, timentes ne passione eorum scandalizati hi qui crediderant, a fide recederent.  Aliter: Foris, id est, extra carcerem in publico erant pugne contra credentes, qui impugnabantur ab infidelibus, intus in carcere erant timores, ubi erant apostoli uincti quia timebant interfici a persecutoribus.

Referens nobis uestrum desiderium, quo desiderabatis uos emendare, uel quo desiderabatis nos uidere; uestrum fletum, quo defletis illos qui a fide recesserunt; uestram emulationem pro me, id est uestrum amorem erga me, quo succensi fortiter defendere uoluistis predicationem meam ueram esse, et falsos apostolos a uobis repulistis: ita ut magis gauderem, subaudis de uestra correctione, quam tristarer de uinculis meis.

Non quia contristati estis, subaudis accipientes  epistolam, ideo gaudeo, contristati enim estis secundum Deum. Ille contristatur secundum Deum, qui Deum per penitentiam sibi placari desiderat. Ut in nullo detrimentum patiamini ex nobis, id est in nullo eorum que uobis imperamus damnum habeatis: quia si contristauimus uos per epistolam, multum prodest uobis.

Que enim secundum Deum tristitia est, id est, qui Deo placere desiderat, penitentiam operatur in salutem stabilem, id est in uitam eternam. Seculi autem tristitia, id est que pro amissione rerum temporalium est, uel pro aliquo dolore temporalis rei, mortem operatur, subaudis eternam, id est damnationem anime: plerumque etiam mortem corporis quod in multis expertum habetur.

 Ecce enim hoc ipsum, id est ipsa tristitia, secundum Deum contristari uos, quantam sollicitudinem, id est quantam curam operatur, ne denuo in peccata similia cadatis. Ubi enim sollicitudo est, non est somnolentia, securitas, uel inertia; sed defensionem, subaudis operatur, ut uos possitis defendere ab infestatione demonum; sed indignationem, quia indignatur homo sibimetipsi dum peccat: qui bonam curam habet, indignatur etiam contra peccantes, uel aliorum indignationes patienter sustinet; sed timorem Dei operatur sed desiderium patrie celestis; sed emulationem, id est amorem Dei, studium bonum, et imitationem bonorum operum, sed uindictam in seipso, quia seipsum causa delicti affligit. Dicit beatus  Augustinus quod licet ista coniunctio causalis, sed, in hoc loco plenum sensum non reddat, tamen apud Grecos optime resonat. In omnibus, que uobis precepi, exhibuistis et preparastis uos incontaminatos esse negotio, id est impollutos esse a meo precepto, quia obedistis mihi. Tunc enim discipulus impollutum se reddit a precepto magistri, quando obedit iussioni illius. Si uero inobediens exstiterit in aliquo, et si ab omnibus alienus culpis exsistit, tamen ex inobedientia maculatur. Aliter: In hoc probatis uos immunes esse a culpa aliorum, quia illorum errorem fortiter corripuistis. Contaminatus enim, auctoritatem non habet in alios uindicare

Igitur etsi scripsi uobis priorem Epistolam, non propter eum solummodo scripsi, qui fecit iniuriam,  omnibus uobis, accipiendo uxorem patris, uel propter illos qui fraudem fecerunt fratribus; sed ad manifestandam sollicitudinem nostram quam pro uobis habemus. Ideoque subdit: Ideo consolati sumus de uestra emendatione et obedientia atque receptione Titi.

uiscera eius, id est Titi, abundantius in uobis sunt. Quidquid intra corium continetur, uiscus appellari potest. Filii quoque uiscera dicuntur. Ponuntur etiam pro nimie dilectionis affectu, sicut in hoc loco. uiscera eius, id est nimia dilectio et affectus caritatis erga uos amplius abundauit

Gaudeo quod in omnibus confido in uobis, subaudis quia obedientes eritis mihi.



CAPUT uIII.


Notum autem facimus uobis gratiam Dei, id est fidem ceteraque talia, que gratis dantur fidelibus. que gratia data est Ecclesie Macedonie, et quod in multo experimento tribulationis, subaudis nostre et sue, abundantia gaudii ipsorum fuit, et altissima, siue profundissima, paupertas illorum abundauit, et excreuit, in diuitiis simplicitatis eorum. Beatus Apostolus cognoscens Corinthios auaros esse et tenacissimos, proponit eis in exemplum caritatem et bonam uoluntatem Macedonum, quam habuerunt erga sanctos qui erant Hierosolymis. Cum enim nimium essent pauperes illi Macedones antequam uenirent ad fidem, credendo in Christum, excreuit illorum magna paupertas in multas diuitias, quia ex eadem paupertate  quam habebant statim ut crediderunt, decreuerunt sanctis mittere necessaria, qui erant Hierosolymis, et hoc simpliciter, id est bona uoluntate et intentione fecerunt. De eleemosyna ergo et donatione quam uolebat Apostolus ut Corinthii mitterent illis qui erant Hierosolymis, multa locuturus est in sequentibus.

Quia secundum uirtutem testimonium illis reddo, et supra uirtutem uoluntarii fuerunt. Ordo perturbatus et preposterus: Testimonium illis reddo, Macedonibus uidelicet, quia supra uirtutem suam uoluntarii fuerunt, id est plus uoluerunt quam possent, et secundum uirtutem possibilitatis sue dederunt.

Cum multa exhortatione obsecrantes nos, subaudis  ut acciperemus ab eis gratiam, id est donationem quam illi gratis dabant, et communicationem ministerii quod fit in sanctos, qui sunt Hierosolymis.

Et non sicut sperauimus, sed semetipsos dederunt, id est, non fecerunt sicut timuimus, quando primum nos posuerunt in carcerem: sperare enim hic posuit pro timore sicut et in uirgilio habetur:

Hunc ego si potui tantum sperare dolorem,
pro eo quod est timere: primum dederunt se Domino, ueniendo ad fidem, et corrigendo errores suos, deinde nobis, subdendo se nostro magisterio, ita, subaudi dederunt se ex toto Domino, et nobis subditi fuerunt: ut rogaremus Titum, quando illum ad uos misimus, ut perficeret in uobis gratiam istam, largitatis et eleemosyne, ut sponte mittatis fratribus qui  sunt Hierosolymis bona temporalia, sicut isti gratis et sponte mittunt.

Non quasi imperans dico, subaudis talia, sed per aliorum sollicitudinem etiam uestre caritatis ingenium bonum comprobans, id est, ut per istorum indulgentiam approbare possim bonum ingenium uestre caritatis, ut si isti tanta miserunt qui pauperes sunt, uos plura mittatis.

Scitis enim aratiam Domini nostri Iesu Christi, quam uobis contulit. Omnia bona que humano generi data sunt, gratia Dei est, quoniam cum diues esset, secundum diuinitatem, possidens omnia cum Patre, propter uos, et omnes credentes, egenus factus est, et pauper, intantum ut non haberet, quod habent uulpes, ut illius inopia uos diuites essetis, in celo:  et factus est homo, ut nos faceret deos, iuxta quod per Psalmistam dicit: Ego dixi: Dii estis .

Et consilium in hoc do, subaudis ut eius paupertatem imitemini. Hoc enim uobis utile est, subaudis facere quod dico, qui non solum facere, sed et uelle cepistis ab anno priore, siue ab anno preterito. Erant aliqui apud illos qui uoluntatem quidem habuerunt aliquid mittere fratribus Hierosolymam, sed nichil inde fecerunt. Erant et alii qui aliquid inde fecerunt, sed ad effectum non perduxerunt. Quos omnes hortatur modo dicens: Hoc uobis utile est facere qui uelle cepistis, et qui ex parte fecistis.

Nunc uero et facto perficite, id est, opere adimplete.

 Si enim uoluntas prompta et parata ad dandum est, secundum id accepta est quod habet, subaudis et dat, non secundum id quod non habet, quia non ualet illud dare quod non habet, licet uelit. Hoc quidem apud homines est, ceterum apud Deum ipsa uoluntas bona remuneratur.

Non enim, subaudis ideo talia precipio, ut aliis sit remissio, id est, abundantia et refrigerium, sed ex equalitate, subaudis hoc debetis facere, uerbi gratia: Qui habet centum solidos, quinquaginta secum retineat, quinquaginta mittat his qui sunt Hierosolymis. uel ex equalitate, ut aliquid mittat illis, et aliquid retineat ad suos suorumque usus. Hilarem siquidem datorem beneuolentia decet, que sic suam temperet largitatem ut de illa et pauperum  refectio gaudeat, et domestica sufficientia non laboret. Notandum ut hic distinctio sit, ubi dicit, sed ex equalitate: In presenti tempore, id est in hac uita, uestra abundantia illorum inopiam suppleat, ut et illorum abundantia, que spiritalis est, in ieiuniis et orationibus, uestre inopie sit supplementum, id est, ut quod minus habetis in rebus spiritalibus, in ipsis habeatis et quod illi non habent in temporalibus, uos eis ministretis, ut fiat equalitas inter uos et illos, dantes uos illis quod non habent, et ipsi uobis quod non habetis, uos illi temporalia, et ipsi uobis eterna.

Qui multum, subaudis collegit, non abundauit: et qui modicum, collegit, non minorauit. Hoc secundum litteram dictum est de manna. Nam cum precepisset  Dominus per singula capita plenum gomor coligi, que est mensura tres sextarios continens, quidam collegerunt plus, quidam minus. Sed cum preparassent sibi cibos in mortario cum pistillo, et ille qui plus collegerat, et qui minus, unam mensuram postmodum reperierunt, plenum scilicet gomor. Spiritaliter autem hic uult ostendere, quia si sunt duo homines, unus diues, et alter pauper, licet diues multa possideat, et distribuat plura pauperibus quam pauper, non tamen superat illius eleemosyna pauperis largitatem, sed plerumque donum paruum pauperis magis est acceptum Deo, quam diuitis magnum, quia pauper de uictu suo tribuit, diues ex his quibus superabundat. Quod comprobauit Dominus in Euangelio quando uidens multa in gazophylacium  a diuitibus, et uidua Deo diminuta, quod est quadrans, id est quarta pars denarii, dixit : uidua hec plus quam omnes misit, quia illi multa sibi retinuerunt, illa uero totum suum uictum misit, nichil sibi retinens: Cor namque, et non substantiam pensat Deus, nec perpendit quantum in eius munere, sed ex quanto amore proferatur.

Quoniam exhortationem quidem suscepit, a me quam uobis ministrauit.

Misimus cum illo, id est cum Tito, fratrem cuius laus est in Euangelio per omnes ecclesias. Lucas qui et Lucius tacito hic nomine intelligitur, qui iam Euangelium conscriptum habebat mirifice, quod legebatur per omnes ecclesias, et insuper Actus apostolorum, quo labore ab omnibus fidelibus laudem  habebat.

Non solum autem laudabatur per omnes ecclesias, sed et ordinatus est comes ac socius nostre peregrinationis.

Deuitantes et cauentes hoc ne quis uos uituperet et reprehendat in hac plenitudine, subaudis doctrine et miraculorum, que ministratur a nobis, uidelicet ne quis posset dicere: Bene quidem predicat Paulus, Barnabas, Timotheus, sociique eorum et millia miracula per uirtutem Domini perficiunt, sed in hoc non bene agunt, quia non habent curam sanctorum pauperum qui sunt Hierosolymis, sicut alii apostoli habent, et sicut Paulo preceptum est et Barnabe ab apostolis, quando ad  gentes missi sunt. Unde idem apostolus alias dicit: Constituerunt, inquiens, apostoli, ut nos, ego et Barnabas in gentes operam daremus predicandi tantum ut pauperum memores essemus.

Prouidentes bona non solum coram Deo, sed etiam coram hominibus. Apostolus Paulus aliique bona eorum coram Deo prouidebant, quia in omnibus que agebant, Deo placere querebant. Prouidebant et coram Corinthiis, quia tales fratres ad eos dirigebant ad recipiendas donationes, que mittende erant sanctis Hierosolymam qui sua pro Christo similiter reliquerant, nec erant cupidi diuitiarum, aut amatores terrenarum rerum, ne forte occasionem inuenirent Corinthii dicendi: Nos multa misimus, sed illi quos ad nos dixerit, furati sunt ea, cum debuissent  illa augere. Aliter. Coram Deo, ut diximus, bona prouidet, qui Deo placere desiderat: et coram hominibus, qui sine querela incidit ne sit nimis iustus, sed apud omnes in omni uita sua et conuersatione irreprehensibilis habeatur.

Misimus cum illis, cum Tito scilicet et Lucio, fratrem nostrum, subaudis Apollo qui uobiscum iam diu moratus est, quem probauimus sollicitum esse, subaudis pro uobis postquam a uobis recessit propter quorumdam malam conuersationem et duritiam morum: nunc autem multo sollicitiorem, subaudis probauimus illum esse pro uobis, quia audiuit uos esse correctos et emendatos. Isto in loco est distinguendum et postea ad alia transeundum. Confidentia, subaudis mihi est, multa in uos.

 Siue pro Tito, qui est socius meus in predicatione, et in uos adiutor docendo sicut et ego, siue fratres nostri apostoli, subaudis adiutores uestri, mihi retulerunt correctionem uestram et conuersationem sanctam.

In illos, id est in Titum, Lucam et Apollo, ostendite caritatem uestram in faciem ecclesiarum, id est in presentia fidelium.



CAPUT IX.

Nam de ministerio quod fit in sanctos, ex abundanti, id est ex superfluo, mihi est scribere uobis.

Quoniam Achaia, id est pars Achaie, parata est ab anno preterito, illi uidelicet, qui extra Corinthum metropolim ciuitatem habitant.

Ut non dicamus uos in hac substantia. Defectus dictionis et sententie in hoc loco est non modicus et  huiusmodi: Ut non dicamus uos in hac substantia, subaudis carnali et temporali, minus fecisse, qui in omnibus perfecti estis, bona uoluntate florentes.

Necessarium existimaui rogare fratres, Titum uidelicet et Silam, et Apollo, ut preueniant, subaudis nos, ad uos. Sic subaudis: Date illam donationem, quasi benedictionem, id est beneuolentiam ex caritate, non quasi auaritiam, id est non auare, sed sponte date.

Qui parce seminat, parce et metet. Parce aliquando pro dimitte ponitur, ut illud uirgilii:

Parce metu, Cytherea,
id est dimitte metum: aliquando pro seruare, ut ibi: Hic canere incipiam quanta experientia sit parcis apibus. Parce enim dicuntur apes, quasi  seruatrices, eo quod seruant sua mella. In hoc autem loco per hoc quod dixit aduerbialiter parce, uoluit significare auarum hominem, cui extorquetur cum uiolentia ut aliquid largiatur. Ergo qui parce seminat, parce et metet, id est qui parum tribuit pauperi, parum accipiet mercedis, sicut ad litteram ille qui parum seminat, parum colligit. Et qui seminat in benedictionibus, id est qui largitur eleemosynam pauperi cum beneuolentia, bonaque temporalia distribuit ex sinceritate mentis, ut neque laudem humanam exinde requirat, neque illum cui aliquid tribuit, uelit per hoc subditum sibi facere; de benedictionibus et metet, hoc est, de bona uoluntate mentis accipiet mercedem eterne beatitudinis. Ille in benedictione seminat, qui bona uoluntate sub  spe eterne remunerationis hoc agit.

Unusquisque prout destinauit in corde suo, non ex tristitia aut ex necessitate, id est quantum disposuit in animo suo dare Deo, et pauperibus, tantum tribuat, quia melius est non promittere corde aut uerbo quam promissum non adimplere. Docet autem Apostolus leto animo eamdem eleemosynam uel uotum perficere quia ex omnibus his qui inferunt aliquid, hunc elegit Deus cui retribuatur qui deuoto corde hoc operatur. Unde precipit non ex tristitia, inquiens, animi hoc faciat aliquis uestrum, aut ex necessitate, id est coactus aut inuitus, et non spontaneo desiderio. Ex tristitia hoc adimplet et ex necessitate, qui non sperat se mercedem recipere: sed propter presentem pudorem et uerecundiam inuitus  hoc agit, ne aliis hoc agentibus ipse auarus et turpis uideatur: ideoque ex hoc non fruetur mercede eterna. Dicit enim beatus Augustinus, quia si panem dederis tristis, et panem et meritum perdis: quoniam quod in presenti tribuis amittis, et in futuro mercede carebis. Leto uero animo eleemosynam erogat pauperi, qui certus est de remuneratione eternorum premiorum, quem dedit ei Dominus apud quem thesaurizat. Hilarem enim datorem diligit Deus. Hilaris debet esse qui Domino feneratur: et ille placet Deo, qui quod tribuit postmodum non dolet quasi amissum, sed quasi de duplicato gaudet.

Potens est enim Deus omnem gratiam abundare facere in uobis, ut in omnibus semper omnem sufficientiam et abundantiam habentes, abundetis in omni  opere bono. Nolite, inquit, diffidere neque desperare de remuneratione, si hilari animo eleemosynam impenditis, quia potens est Deus omnem gratiam abundare facere in uobis, scilicet ut in presentia abundetis fide, spe, caritate, scientia diuina, omnique substantia temporali: et insuper in futuro eternam felicitatem tribuere. Hoc enim erit abundare in omni opere bono, si sibi retinet quod sufficit ad suam suorumque explendam necessitatem, et cetera in usus sanctorum uel pauperum impendat.

Sicut scriptum est in Psalmo de quolibet iusto eleemosynas danti, et curam pauperum agenti: Dispersit, dedit pauperibus, iustitia eius manet in eternum , iustitiam hic appellat largitatem substantie  temporalis uel mercedem eiusdem substantie distribute que largitas bene iustitia appellatur: quia iustum est, ut sicut terra omnibus hominibus communiter a Deo data est ad possidendum, et sicut calor solis et humor pluuiarum omnibus communiter tribuitur a Deo, ita etiam que in terra Dei dono nascuntur, communiter dispensentur et communiter utantur; et hec est iustitia, ut quia Deus illud gratis dat, retribuat ex eo et homo, cui deest. Notandum quod dicitur de uiro sancto, quia dispersit et diuisit pauperibus substantiam sibi a Deo datam, ac dedit pauperibus qui non habent quod ei redderent in presenti, et non diuitibus huius seculi, a quibus speraret eadem iterum aut plura recipere: et quoniam usus est precepto Domini dicentis: Facite uobis  amicos de mammona iniquitatis , idcirco iustitia eius, id est merces largitatis eius et retributio ipsius iustitie manet in eternum, quia ibi posuit diuitias suas, et ibi thesaurizauit, ubi fures non effodiunt, nec furantur.

Qui autem administrat semen seminanti, et panem ad manducandum prestabit, et multiplicabit semen uestrum, et augebit incrementa frugum iustitie uestre. Hoc dupliciter intelligi potest, et iuxta litteram et iuxta spiritalem intelligentiam. Omnipotens Deus qui administrat homini semen ad seminandum, si eleemosyne fuerit deditus, ipse prestabit ei panem ad manducandum ex semine, et multiplicabit semina eius in terra, ut qui seminauit quinque modios, colligat quinquaginta; qui decem, colligat centum. Et  multiplicabit augmenta frugum iustitie uestre, id est substantie uestre, que bene iustitia appellatur. Aliter: Deus qui administrat homini semen ad seminandum, id est substantiam temporalem unde eleemosynam possit erogare; ipse utique ei prestabit in futuro panem ad manducandum, eternam scilicet satietatem, que erit uisio presentissimi uultus omnipotentis Dei. De quo pane dicit Dominus in Euangelio: Beatus qui manducabit panem in regno Dei . Et Psalmista de eadem satietate: Satiabor, inquit, dum manifestabitur anime gloria tua . Et non solum ibi prestabit eternam satietatem, sed hic multiplicabit substantiam eius, sicut supra diximus, ut habeat unde ualeat eleemosynam largiorem impendere pro qua augebitur illi  augmentum, id est merces et retributio iustitie eius. Ergo quia omnia bona que habemus Dei sunt, et semina et nascentia: et Dei nutrescunt, pullulant et multiplicantur ad usus hominum, et ipse precepit de his communicare eis qui indigent, debemus dare ista temporalia ut mereamur accipere eterna: sicut plurimi sanctorum fecerunt, inter quos partem beate remunerationis beatissimus martyr Christi Laurentius obtinet, qui uerus dispensator temporalium diuitiarum existens, meruit possidere celestes et eternas atque immarcessibiles coronas.

Ut in omnibus locupletati et diuites effecti abundetis in omnem simplicitatem, que simplicitas operatur Deo gratiarum actionem per nos, qui eius predicatores  sumus. Ea intentione et simplicitate debet homo eleemosynam impendere, ut non querat illum sibi subiectum facere cui tribuit, neque laudem ab hominibus querere.

Glorificantes Deum in obedientia confessionis uestre. Obedientia confessionem prestat homini quando impletur: quia licet homo taceat cui imperatur, in hoc quod obedit, opus eius ostendit, et confitetur illum esse ualde obedientem; uerbi gratia: Precipitur alicui ire tantum in ambone, licet ipse nichil responderit ei, et tamen ierit cantatum, ipsa cantilena perhibet ei testimonium obedientie, et confitetur illum ualde esse obedientem. In Euangelio quoque Christi glorificate Deum quia Euangelium hoc precipit: Facite uobis amicos de mammona iniquitatis,  et in simplicitate cordis uestri, subaudis glorificate Deum. De qua simplicitate paulo supra diximus,

Et in ipsorum obsecratione pro uobis quibus eleesynam prestiteritis, glorificate Deum, quia illi obsecrabunt et laudabunt Deum pro uobis.



CAPUT X.

Rogo autem, subaudis ut corrigatis, uos, ne presens audeam, subaudis uos redarguere per eam confidentiam, id est auctoritatem, qua existimor audere in quosdam, subaudis qui peccauerunt, qui arbitrantur nos tanquam secundum carnem ambulemus, id est, tanquam carnaliter uiuamus, et carnalia precepta debemus.

In carne enim ambulantes, id est, in corpore uitam  ducentes non secundum carnem militamus, id est non carnaliter uiuimus, sed spiritaliter. Spiritualiter enim uiuit et militat qui facit quod placet Deo; carnaliter autem uiuit et secundum carnem militat, qui desideriis carnis obtemperat.

Nam arma militie nostre, quibus militamus contra philosophos et contra demones, non sunt carnalia, sicut est lorica, galea, mucro, hasta, gladius, clypeus, et cetera talia, sed potentia Dei. Quidam codices habent, potentia Dei, quidam potentia Deo quod utrumque accipi potest hoc modo: Arma nostra, que sunt arma carnalia, uelut singulariter dicamus. Non est gladius noster carnalis, sed potentia Dei, ipsa est gladius noster, quia per uirtutem et potentiam illius superamus demones et malignos homines.  Aliter: Arma nostra sunt carnalia, id est infirma et corruptibilia atque flexibilia, scilicet potentia Dei sunt nostra arma, id est, possibilia sunt et fortia ad pugnandum per Deum. Arma ergo apostolorum quibus militabant contra philosophos, uerbum predicationis erat de quo alibi dicitur: Et gladius spiritus quod est uerbum Dei . uirtus quoque miraculorum gladius erat illorum. Contra demones uero oratione, ieiuniis et uigiliis pugnabant ad destructionem munitionum, subaudis demonum et philosophorum, et sumus nos his parati, destruentes consilia philosophorum, et consilia demonum, qui inspirabant in cordibus persecutorum persecutionem contra nos excitari, et destruentes omnem altitudinem,  id est omnem superbiam, extollentem se aduersus scientiam Dei et sumus nos redigentes in captiuitatem omnem intellectum hominum in obsequium Christi, id est in culturam et religionem eius. Ista captiuitas in bonam partem est accipienda. Diabolus ergo persuasione captiuauit primum hominem, quando illum sibi subdidit, et postea omne genus eius in tantum, ut idola ei suaderet adorare pro Deo uero. Sed ipsam captiuitatem humani generis quam diabolus captiuauerat ad mortem, apostoli per arma predicationis et uirtutem miraculorum captiuabant ad Christum et ad uitam eternam. Nam sicut quilibet imperator terrenus armat milites suos, ut per illos subiuget sibi regna, regiones, et prouincias; ita Christus armauit milites suos apostolos spiritalibus  armis, et per illos subdidit sibi pene omnes gentes. Et sumus nos habentes in promptu, id est in manifesta uoluntate ulcisci omnem inobedientiam, cum impleta fuerit uestra obedientia. Hoc ita est distinguendum et postea quod sequitur inferendum. Et potest dupliciter intelligi, id est ut dicatur, hanc uoluntatem habemus, ut ulciscatur uestra inobedientia quam hactenus habuistis per obedientiam bonam. Tunc enim uindicatur et ulciscitur inobedientia quando ei superponitur obedientia. Aliter: Hanc uoluntatem, inquit, habemus, ut cum uos impleueritis uestram obedientiam qui perfectiores et bone uoluntatis estis, nobisque in omnibus obeditis: tunc ulciscatur illorum inobedientia per nos, qui dedignati sunt uobiscum aliquid mittere sanctis, qui sunt in  Hierosolymis, ut essent participes uestrorum munerum.

Que secundum faciem sunt, uidete, id est que in presentia dicuntur a nobis in superioribus et inferioribus uos intelligite et perpendite.

Ut autem non existimer, subaudis a uobis tanquam terrere uos uolens, per Epistolas istas, quoniam quidem Epistole, inquiunt, graues sunt in correctionem et fortes in obseruatione; presentia autem corporis, id est forma illius in presentia posita, infirma siue destituta est, et sermo illius contemptibilis siue despicabilis. Ex persona quorumdam loquitur, qui talia dicebant de illo, et ideo dicit, quoniam quidem, inquiunt, illi.

Non enim quasi non habentes potestatem pertingendi  ad uos, in predicatione superexstendimus nos predicando usque ad uos: usque ad uos enim peruenimus predicando Euangelium Christi ab Hierusalem. Habemus etiam spem in abundantia fidei uestre, etiam in illa, subaudis loca, euangelizare que ultra uos sunt, non tamen habemus spem neque uoluntatem gloriari in aliena regula, id est in his qui per alterius predicationem crediderunt, et regulam siue rectitudinem fidei perceperunt, neque in his locis que preparata sunt ab aliis, uolumus gloriari, ne super alienum fundamentum edificare uideamur. Ista sententia, licet tota sit in Latino sermone confusa et concatenata, ac multa desint in subauditionibus, tamen apud Grecos plenior et manifestior habetur  in sensu. uerum est quoque quod ipse dixit: Et si imperitus sum sermone, sed non scientia.

Qui gloriatur, in Domino glorietur. Beatus Apostolus sciens omnia bona nos a Deo habere quecunque habere possumus, siue in natura, quia ab illo facti sumus, siue in instituto, siue in omni conuersatione sancta in fide, in spe, in caritate, in bonis operibus, in iustitia, in timore Dei, totumque esse ex illius donis sine aliquo nostro merito, abstulit gloriam humanam et superbiam, qua se dicunt multi a se suisque meritis habere quod habent, et dicit: Qui gloriatur in fide, in predicatione, in uirtute miraculorum aut in aliquo bono quod habet, non in se glorietur, sed in Domino, id est ad gloriam Dei totum referat, et de illius gratie reputet a quo accepit illud.  Ut ergo essemus, Dei misericordia est. Ergo si omnino nichil eramus antequam essemus, nichil promeruimus apud Deum ut essemus. Fecit nos ut essemus, et non fecit nos ipse ut boni essemus. Dedit ipse nobis ut simus, et potuit alius dare ut boni simus. Si ipse dedit ut simus, et alius dedit ut boni simus, melior est ille qui mihi dedit ut bonus sim, quam ille qui mihi dedit ut sim. Porro quia nemo in misericordia largior, quam ille a quo accepimus ut essemus, ab illo accepimus ut boni essemus; quapropter omnes debemus cum Psalmista dicere: Deus meus, misericordia mea .

Non enim qui seipsum commendat, ille probatus est; sed quem Deus commendat. Commendatio plerumque pro laude ponitur, sicut in isto loco, et alibi ubi dicit  idem Apostolus: Ego debui a uobis commendari , id est laudari, et non commendamus nos uobis, id est non laudamus nos apud uos. Probatus autem idem est et probus et laudabilis, siue laude dignus. Non, inquit Apostolus, qui seipsum commendat et laudat apud homines, ille probatus est, siue laude dignus est, quia uanam gloriam patitur: sed quem Deus commendat, id est laudabilem reddit, ille laude est dignus.



CAPUT XI.

Utinam sustineretis modicum quid insipientie mee. uenientibus pseudo-apostolis ad Corinthios post discessum Apostoli, et dicentibus Apostolum non esse a Deo missum, quia non fuerat a Christo uocatus  ante eius ascensionem, nec ab illo edoctus, insuper et contraria predicaret predicationi aliorum apostolorum, quos magnos apostolos uocabant, auerterunt plurimos ab amore Apostoli, quos ad amorem suum traxerunt, dicentes se esse missos a magnis apostolis, a Petro, Andrea, Iacobo, ceterisque apostolis. Apostolus ergo uolens eos iterum ab amore eorum separare, et ad suum reuocare, qui fidem Christi primus in illorum cordibus infixerat, laudabat se coactus uerbis, sed non corde neque sensu, quia sciebat se nichil proficere propter laudem humanam, nisi tantum ut illi ab eius predicatione non recederent, et quia apud homines stultum et insipientia est ut aliquis se laudet maxime cum Salomon dicat: Laudet  te alienus, et non os tuum; extraneus, et non labia tua . uolens se laudare ipse ob causam supradictam, ne daret aliis occasionem laudandi dixit: Utinam sustineretis patienter, o Corinthii, modicum quid insipientie mee, id est modicam insipientiam meam quod me laudo, sed et supportate me, id est sustinete insipientiam meam in hac parte laudis; quasi diceret: Si uultis patienter sustinere uerba mea, dicam: et si non uultis, utique non ideo omittam dicere quod in animo deliberatum habeo. Et hoc quare?

Aemulor enim uos Dei emulatione. Aemulari est inuidere, imitari, amare, et studium habere, sed in hoc loco pro amare ponitur. Aemulor enim uos Dei emulatione, id est amo uos Dei amore.

Despondi enim uos uni uiro uirginem castam exhibere  Christo. Paulus apostolus desponsauit Corinthios, non sibi, sed Christo per predicationem suam, et fidem, sicut Moyses desponsauit in Aegypto plebem Isreliticam non sibi, sed Deo . Unde et preceptum est ei ut tolleret calceamenta de pedibus suis. Signum ergo desponsationis et annulus quo despondit siue desponsauit Apostolus Corinthios Christo, fides fuit Domini Saluatoris, quam ministrauit eis. Unde dicit: Despondi enim uos uni uiro Christo exhibere uolens uos uirginem castam, id est ut preparetis uos uirginem castam illi, seruantes integritatem fidei. uirginitas enim ista potius est mentis integritas quam corporis. Si ergo attendimus uirginitatem corporis, multo plures sunt in Ecclesia uirgines  mente quam corpore; et multe sunt ex his que integritatem corporis adhuc habent, que mente et desiderio iam nupserunt. Quapropter melius est uniuersalem Ecclesiam  uirginem castam esse appellatam, que et sponsa est Christi, de qua Ioannes ait: Qui habet sponsam sponsus est  Quicunque ergo in Ecclesia integritatem fidei habet quam bonis operibus exornat, uirgo casta est, et si non corpore, tamen mente: ideoque sponsa est Christi. Qui uero uirginitatem utramque, Deo propitiante, caste inuiolateque seruauerit, sicut plurimi sanctorum fecerunt ex utroque sexu, illi utique palmam obtinebunt quam nemo coniugatorum possidebit. Et si sexus femineus, qui tantum est fragilis et procliuis, hoc  obseruat, quanto magis illi quia uirtute uiri nuncupantur.

Timeo autem ne sicut serpens Euam seduxit astutia sua, id est ne sicut diabolus indutus serpentem, seduxit mulierem sua calliditate, et per mulierem decepit uirum, ita modo corrumpantur sensus uestri a pseudo-apostolis, qui sunt ministri diaboli, et excidant.

Libenter suffertis insipientes, cum sitis ipsi sapientes. Apostolo transeunte a Corinthiis ad alias nationes, corruperunt eos pseudo-apostoli a Iudeis uenientes, qui in hoc appellantur insipientes, quia et circumcisionem uolebant obseruare, et sabbati otium, ceteraque precepta carnalia legis, et Euangelii gratiam tenere. In hoc quoque insipientes uocantur,  quia non pro mercede eterna, neque pro salute auditorum predicationi insistebant, sed pro lucris temporalibus, ut illos exspoliare possent, et pro laude humana dicentes Apostolum non esse uerum predicatorem, eo quod a Domino per presentiam carnis non fuerat uocatus, et talia dicebant, uolentes eos ab amore Apostoli ad amorem suum retrahere, quod et fecerunt, plurimos simplicium decipientes, quos Apostolus ironicos alloquitur, dicens: Libenter suffertis insipientes, cum sitis ipsi sapientes. Quanquam etenim quidam hunc uersiculum ita exponant, ut sit sensus, quasi eos ueraciter appellet, dicens sapientes: miror, cum sitis ipsi sapientes, quare sustineatis libenter insipientes, sed beatus Augustinus aliter exponit, destruens hunc sensum et ironicos  intelligens eos appellatos esse sapientes. Cum sitis, inquit, o Corinthii, insipientes, putantes uos esse sapientes, non est mirum si patienter sustinetis insipientes pseudo-apostolos.

Sustinetis enim, si quis uos in seruitutem redigit. Iudei qui uenerant a Iudea, qui utrumque uolebant agere, et iudaizare, et Euangelium obseruare, uolebant credentes in seruitutem redigere legis, ut obseruarent sabbati otium, et irent Hierosolymam offerre legales hostias, et maxime ut circumcisionem obseruarent, dicentes nullo modo posse eos saluari sine circumcisione, precipue cum hoc non solum sit legis preceptum, sed longe ante legem familiari allocutione dixerit Deus ad Abraham: Masculus cuius preputii caro circumcisa non fuerit, peribit anima eius  de populo suo . In hanc ergo seruitutem legis et impedimentum carnis uolebant Iudei Corinthios redigere, quibus ipse dicit: Sustinetis enim, id est patienter suffertis, si quis uos in seruitutem legis uult redigere.

Si quis deuorat, subaudis substantiam uestram, sustinetis. Pseudo-apostoli suis adulationibus et laudibus exspoliabant illos quos decipiebant et in conuiuiis plurimis diripiebant illorum bona, erantque illi contenti deuorari res suas a suis deceptoribus.

Si quis accipit, ac si dicat: Si quis rapit uestra bona a uobis, et accipit sibi, patienter sustinetis. Unde et aues rapacissime, que Latino uocabulo accipitres uocantur, Grece harpie, id est raptores appellantur, eo quod sibi accipiant, et aliis rapiant, atque  hoc modo accipere est aliquid dolo capere. Si quis extollitur in superbiam. Extollentia est superbia. Hos, inquit Apostolus, patienter sustinetis, qui se extollunt de scientia legis, quod in superbiam eriguntur de nobilitate generis. Quod autem sequitur: Si quis in faciem uos cedit. Hic est distinguendum, et postea subinferendum secundum ignobilitatem dico, et ibi similiter distinguendum. Nam licet per se singule sententie sub distinctione proferantur, tamen cum dixit: Si quis in faciem uos cedit, exposuit quid esset in faciem cedere, cum subiunxit: Secundum ignobilitatem dico. In faciem enim cedere, est improperare alicui ignobilitatem generis, sicut Iudei improperabant Corinthiis ignobiles esse genere, quorum patres  semper idololatre fuerunt, demones et lapides pro Deo uenerantes, se autem preferebant, iactantes se quod de genere patriarcharum et prophetarum originem ducerent, de quorum stirpe Christus secundum carnem natus esset. Magna siquidem stultitia est et ignobilitas, aliquem per regenerationem aque et Spiritus sancti Filium Dei effectum, iactare aliquid de nobilitate generis, maxime cum Dominus dicat omnes nos fratres esse, quamuis aliqui hunc uersiculum ita exponant, quasi ad Apostolum pertineat, ut sit sensus. Ignobilem rem ago quod aliquid de nobilitate generis me extollo, non conuenit iste sensus, quia nondum peruenit ad illum locum ubi dicturus est se de genere patriarcharum esse, sed eo modo est intelligendus, ut diximus. Et ne forte aliquis  putaret, quod pugnis, aut aliquo modo in faciem corporis diceret eos cedi, ideo taliter locutus est. Si quis, inquiens, in faciem, id est in presentiam cedit, improperando aliquid de ignobilitate generis, patienter sustinetis, et prefertis illos nobis. Secundum nobilitatem autem generis dico, uos in faciem siue in presentiam cedi, non pugnis, quasi nos infirmi fuerimus in hac parte, subaudis generis, sic preferunt se nobis illi, et sic pro nichilo ducimur a uobis. De se loquens Apostolus et sui causa, subintroducit personam Barnabe socii sui, qui ex eodem genere Iudaico erat. Ita ergo preferebant se falsi apostoli ex Iudeis apostolo Paulo et Barnabe, quasi de nobiliori genere orti essent quam illi, et quasi de dispari genere nati essent illi duo, ita despiciebant  eos. Inde dicit Apostolus: Quasi nos infirmi et ignobiles simus ignobilitate generis, sic se preferunt nobis: et ita etiam a uobis preferuntur nobis, sed reuera illi sunt potius infirmi in hac parte generis qua se gloriantur: quia dicentes filios se esse Abrahe secundum carnem, non sunt ueraciter filii Abrahe, per fidem et operationem, quoniam non sunt imitatores eius. Nos autem sumus firmi et nobiles, quia existentes filii Abrahe secundum carnem, sumus et per imitationem fidei et operationis. Et iste uersiculus per se est proferendus et distinguendus. In quo, subaudis negotio, quis audet, subaudis gloriari; in insipientia dico, audeo et ego gloriari; ac si diceret aliis uerbis: Audent illi gloriari in nobilitate generis, licet insipienter dicam, audeo et ego gloriari de  nobilitate generis. Ideo autem ait, In insipientia dico, quia stultum uidetur, quantum ad homines pertinet, ut in insipientia aliquis semetipsi testimonium laudis ex aliquo perhibeat. Apostolus tamen non erat insipiens, quia non sponte hoc agebat, sed coactus: neque pro laude humana, sed ut Corinthios sua laude ad amorem suum retraheret ab amore pseudoapostolorum, uel in insipientia dicit se audere gloriari de nobilitate generis, ut illorum gloriam euacuet qui se iactabant quod filii essent Abrahe, quia insipienter agebant. Imprudentem etiam se pronuntiat, et insipienter agere in hoc quod se laudat, ne illi prudentes uiderentur in hac parte ac nobiles, qui se extollebant de nobilitate generis.

 Hebrei sunt illi et ego sum Hebreus. Hebrei dicuntur ab Heber patriarcha suo. Inde dicit Apostolus: Gloriantur illi de nobilitate carnis quod Hebrei sunt, et ego similiter Hebreus sum. Isrelite sunt illi de genere Iacob patriarche, qui et Isrel est appellatus. Et ego uere Isrelita sum, quia Deum mente contemplor. Semen Abrahe sunt, amici Dei, et ego. Similiter ministri Christi sunt, illi, et ego. Minister Christi dicitur, quisquis Euangelium predicat. Ut minus sapiens dico, plus ego: subaudis sum minister Christi quam illi: quia ego plus omnibus laboro: et quidquid predico, operibus exorno. Illi uero, licet in quibusdam rebus bene uideantur predicare, tamen non sunt ueri ministri Christi, quoniam quod predicant ore, destruunt operibus. In hoc autem  appellat se minus sapientem esse, quam debebat, quia se laudabat dicens se plus esse ministrum Christi, quam illos: et eo modo quo se dixit supra in insipientia agere, eo nunc minus sapere. In laboribus plurimis, subaudis seruio Christo, et est sensus: In hoc apparet plus me esse ministrum Christi quam illos, quia licet illi qui se mihi preferunt semper in aliquo laborauerint, tamen plus ego laboraui, quia plurimis laboribus die noctuque deseruio. Tradunt sancti doctores, quod Apostolus a mane uel a pullorum cantu usque ad quintam horam labori manuum insistebat, unde uictum acquireret, et exinde usque ad decimam horam publice disputabat: plerumque tamen et in noctem protendebat sermonem , sicut tunc fecit quando Eutychus somno grauatus,  cecidit de solario per fenestram, in carceribus abundantius, subaudis suis inclusus quam illi, et est sensus: Et si illi fuerunt in carcere quos uos extollitis, o Corinthii, ego plus quam illi. In plagis supra modum, subaudis afflictus sum. Sepe plagatus est Apostolus a Iudeis et gentibus, et sepe uirgis cesus, et si illi, inquit, plagati sunt, ego amplius. Questio est in hoc loco: Cum Apostolus alibi dicat: Fidelis Deus qui non patietur uos tentari super id quod potestis, sed faciet cum tentatione etiam prouentum, ut possitis sustinere , quare hic dicat supra modum in plagis esse afflictum? que ita soluitur: quia multa sustinuit ipse supra modum humanum, et supra uirtutem humane fragilitatis, sed non supra uirtutem diuinam, ideoque potuit ea sustinere et  superare, quia uirtus omnipotentis Dei administrabat ei fortitudinem sufferendi. In mortibus frequenter, subaudis fui positus. Et si sepe fuit in mortibus, quomodo uiuebat? In mortibus dixit, pro eo quod est in periculis mortis et in desperatione uite.

A Iudeis quinquies, quadragenas, subaudis plagas, una minus accepi. Preceptum erant in Deuteronomio, ut quem delinquentem iudices uerberabant, ita modum uindicte temperarent, ut plagarum numerus quadragenarium numerum minime transcenderet, ne fede coram eis frater eorum laceratus iaceret. Quod ego per quinque uices factum est, hic summatim tangit Apostolus: Nam quinquies flagellatus a Iudeis, accepit plagas triginta nouem secundum legem  Moysi, quasi transgressor eiusdem legis . Refert autem beatus Beda librum delatum esse a Roma per Chidonium orientalium angelorum antistitem in quo erant omnes labores, passiones, et pene Apostoli, depicte per loca opportuna, inter que omnia erat depictus Apostolus quasi denudatus iaceret in terra, et super astabat ei tortor quadrifidum habens flagellum in manu, sed unam e fidibus in manu sua retentam, tres reliquas ad feriendum habebat extentas. Si enim quaternis fidibus percuteret decies, quadraginta plagas faceret. Si uero undecies feriret, quadraginta quatuor ictus impleret. uel si nonies feriret quaternis fidibus, et decima uice ternis, una minus quadraginta plagas daret.

Ter uirgis cesus sum: hoc a gentibus passus est.  Hec autem in Actibus apostolorum non omnia reperiuntur: quoniam nec in eis Epistolis omnia continentur, que in eadem historia habentur. Inuenimus tamen ibi, quia cum uenisset in partes Macedonie, et esset in ciuitate Colonia, iussus est uirgis cedi: et alia uice iussit tribunus cum gentilium indroduci in castra, et flagellari, ac torqueri flagris. Semel lapidatus sum. Lapidatus est Lystris, ciuitate Macedonie, pro puella de qua eiecit spiritum diuinationis, que magnum questum prestabat dominis suis. Ter naufragium feci. Naufragium dicitur nauis fracta: et quod dicit, ter naufragium feci, sic uidentur uerba sonare, quasi ipse fecisset illud naufragium, sed sensus est, ter naufragium feci, id est ter naufragium pertuli. Qui ergo sepissime nauigio uehebatur per  mare, non est mirum si toties naufragium passus est.Nocte ac die in profundo maris fui. Licet quidam dicant Apostolum non esse in mare demersum, ibique in profundo aquarum negent nocte ac die mansisse, tenenda est tamen certa sanctorum Patrum traditio, quia in ueritate casu prolapsus est in profundum maris, ubi circumseptus fluctibus die simul et nocte, post, Deo gubernante, liber ad terram rediit. Nunquid ergo ipse qui in exitu filiorum Isrel de terra Aegypti mare diuisit in diuisiones, et postea Iordanem et torrentem Arnon , qui etiam seruauit Ionam in uentre ceti , et Petro mare calcabile prebuit , non potuit etiam militem suum egregium predicatorem Paulum in profundo maris seruare, ut neque a circumpositis prefocari  aquis, neque a belluis marinis deuorari potuerit? Potens utique potuit, ideoque fecit. Denique non est amplius mirandum Petrum super undas maris non infusis uestigiis ambulasse, quam Paulum nocte ac die in profundo maris illesum custoditum esse. Mystice uero per Paulum qui nocte ac die in profundo maris fuit, et tamen Domino se protegente ad terras liber peruenit, intelliguntur illi iusti qui de profunditate periculorum et perturbationum seculi a Domino quotidie educuntur, sed plenius in die iudicii liberabuntur, atque ad littus eterne soliditatis perducentur: quia positi inter fluctus huius seculi, non dubitauerunt in fide de misericordia Dei. Petrus uero qui primum non infusis  uestigiis incessit, sed post modum dubitans cecidit inter fluctus: sicque postea a Domino eleuatus, et ad terram est perductus, significat semetipsum qui dubitauit quando negauit, sed a Domino releuatus est ad fidem, et significat omnes martyres omnesque iustos, qui in primordio fidei fortiter incedunt, pro nichilo deputantes seuitiam persecutorum; sed postea ingruente tempestate grauissima persecutionis, dubitant in aliquo; sed Domini gratia protecti subleuantur, ne penitus cadant in desperationem et uincantur a procellis atque ad terram electorum perducuntur.

In itineribus sepe, periculis fluminum, subaudis fui. Iterum conuertit se ad alia pericula memoranda, uolens se ostendere uexantem secundum carnem  pro Christo in terra et mari, et multo plura se sustinuisse, quam pseudoapostolos. Solent tempore hiemis et pluuiarum transgredi flumina alueos suos, et nimium intolerabile prebere iter uiantibus: quia ergo Apostolus hiemali tempore solitus erat transire de loco in locum per pedes, sepe incurrebat fluminum pericula. Periculis latronum sepe interfui. Pseudoapostoli et Iudei increduli immittebant ei latrones ut quia ipsi nec poterant, nec audebant eum publice interficere, ab illorum ministris interficeretur. Periculis ex genere. Sustinuit ipse pericula a Iudeis fratribus suis secundum carnem, qui dolebant quod derelicta lege ad Euangelium se conuerteret. Unde legimus quia quadam uice Ananias princeps sacerdotum  precepit astantibus sibi percutere os eius , et longum est enarrare quoties hoc factum est. Periculis ex gentibus. A philosophis gentium et principibus multa incommoda passus est propter mysterium incarnationis Filii Dei, passionis, resurrectionis, ascensionisque ad celos, et propter unius Dei culturam quam predicabat. Periculis in ciuitate. Sepe interfuit, quod longum est enarrare. Periculis in solitudine. Pericula in solitudine sustinuit a Iudeis, quando factis insidiis uoluerunt eum occidere in uia: uel etiam periculis in solitudine interfuit, quia diabolus inuidens ei non solum per homines ministros suos eum persequebatur, sed etiam bestias ferocissimas contra eum excitabat, ne auderet de loco ad locum transire. Periculis in mari. Non  solum quando ter naufragium pertulit, et quando lapsus in mare, ubi fuit inter medios fluctus die ac nocte, et illesus permansit, uerum etiam sepissime pericula in mari sustinuit. Unde quadam uice impegerunt nauem ad littus, quando prora fixa manebat immobilis: puppis uero soluebatur a ui maris; et quando milites uolebant omnes custodias occidere, ne quis posset natatu peruenire ad littus. Sed centurio hoc prohibuit propter Apostolum, uolens eum seruare . Periculis in falsis fratribus. Sepe interfuit. Falsi fratres hi sunt, de quibus dicit in Epistola ad Galatas , quia subintroierunt falsi fratres explorare libertatem nostram. Hi enim partim Christiani erant, partim Iudei, in neutro tamen  perfecti: qui zelo legis et circumcisionis Apostolo inuidentes, insidias ei pretendebant.

In labore et erumna. Aerumna est miseria et mestia. Potest esse labor sine erumna, id est sine molestia et miseria, atque sine aliquo tedio: et ideo addidit erumna, ut laborem Apostoli ostenderet esse non sine molestia et afflictione. Solent autem homines laborare in hortis, in uiridariis cum delectatione causa exercitandi, sicut legimus de protoplasto: quia posuit eum Deus in paradiso ut operaretur et custodiret illum . Iste enim labor sine aliqua molestia erat. In uigiliis multis. Aliquando sponte et uoluntarie uigilabat, aliquando non sponte, sed ex necessitate, quia positus in pressura et angustia, necesse erat ut uigilaret Dei implorans auxilium:  sicut quando positus in carcere, cum Sila hymnos Deo cantabat, quando custos carceris splendorem uidens in carcere et ostium apertum uolebat se interficere, putans omnes uictos fugisse, sed hoc Apostolus prohibuit . In fame et siti. Persequebatur a Iudeis de loco in locum, et ideo famem sepissime patiebatur per inopiam et sitim. In ieiuniis multis. Multa fuerunt eius ieiunia que sustinuit, aliquando uolens, aliquando nolens. In frigore et nuditate. Maximum frigus et maximam penuriam propter nuditatem tunc sustinuit, dum duceretur nauigio Romam, eo quod appellasset Cesarem quando exeuntes e naui, uenerunt in insulam Mitilenam ubi cum congregasset sarmentorum multitudinem ut se calefaceret, uipera a calore ignis procedens  inuasit manum eius .

Preter illa que extrinsecus sunt, id est preter illa pericula que in corpore sustineo, instantia mea quotidiana, id est perseuerantia mea; et sollicitudo omnium Ecclesiarum. Quia longum erat enarrare omnia pericula, et omnes angustias et tribulationes quas passus fuerat, conclusit, dicens: Preter illa que extrinsecus in corpore sustineo, perseuerantia mea est semper sollicitudinem habere de omnibus Ecclesiis quibus predicaui. Timebat enim ne forte quibus predicauerat a falsis apostolis deciperentur, uel etiam ne propter nimias tribulationes quas uidebant et audiebant Apostolum pati, deficerent a fide.

Quis infirmatur, et ego non infirmor. Propter nimiam dilectionem in tantum compatiebatur infirmis,  ut etiam ipse uideretur infirmari, illorum infirmitatem suam reputans, more medici et procuratoris infirmi agens, qui uidens egrum tristari et dolere, particeps est eius doloris merorisque. Quis scandalizatur: et ego non uror? Quantum ad hunc locum pertinet, scandalizari est carnis pati desiderium, et contristari atque affligi calore corporis et ardore uitiorum accendi. Uri similiter est calore libidinis totiusque corporis ardore estuari Scandalizatur ergo aliquis, quando non sponte illectus pulchritudine mulieris, aut proprie carnis calore, prouocatur ad libidinem perpetrandam: sed dum inuitus et impremeditatus hoc agit, scandalizatur sibi et irascitur atque contristatur. Hanc infirmitatem humane nature  considerans Apostolus, que nimie fragilitatis est, dicit se uri ut consultat talibus compatiens infirmitati eorum, nec condemnat huiusmodi talia sustinentes; sed commonet in humilitate sermonis, dicens se similia pati, ut si ille qui tantam gratiam consecutus erat adhuc desideria carnis patiebatur, et magister gentium erat, non desperarent illi qui infirmioris gratie adhuc erant, si talia paterentur; sed spe promissi premii repugnarent stimulis carnis, sicut ille repugnabat, ne qui eorum hec ab illo audiebant, desideriis carnis uicti in desperationem laberentur. Plus enim est uri quam scandalizari; ac s diceret: Patitur aliquis et affligitur a desiderio et; nimio ardore concupiscentie, et ego non solum affligor, sed etiam, quod est maius, uror, et quodammodo  incendor. Nimiam enim concupiscentiam carnis patiebatur, quando dicebat: Infelix ego homo, id est miser ego, quis me liberabit de corpore mortis huius?  Et illud: uideo aliam legem in membris meis, repugnantem legi mentis mee et captiuum me ducentem , id est captiuare uolentem in lege peccati, que est in membris meis. Nos igitur si uolumus coronari cum Paulo apostolo, certemus uiriliter, sicut ipse certauit, quatenus omnia oblectamenta uincamus: quia non potest coronari nisi qui legitime certauerit.

Si gloriari oportet que infirmitatis mee sunt, subaudis in his, gloriabor. Oportebat illum utique gloriari et enumerare suas passiones non pro se ut ille aliquid exinde cresceret apud Deum, sed pro illorum  salute quos uolebat ab amore falsorum apostolorum ad suum reuocare, et ut se etiam aliis in exemplum preberet et imitabilem. Infirmitatis autem nomine comprehenduntur omnia incommoda et persecutiones atque passiones quas pro Christo libenti animo pertulit, et est sensus: Si gloriari uolunt hi qui uos seducunt et retrahunt ab amore meo, mihi detrahendo, in his glorientur in quibus et ego glorior, licet inuitus et prouocatus. Manifestum est autem non posse illos gloriari in infirmitatibus et passionibus quas pro Christi amore et pro mercede eterna, et pro salute fratrum, sustinuerint, ac tantum gloriatur de nobilitate generis quod filii sunt Abrahe, de qua ego nolo gloriari, quanquam ex eodem genere originem ducam. Querunt nonnulli cum Deus per  Salomonem dixerit: Laudet te alienus et non os tuum , quare iusti atque perfecti uiri aliquando bona et uirtutes narrent, quas diuinitus perceperunt, uerbi gratia: Sicut beatus Iob quoque qui dixit: Pes fui claudo et pater orphanorum, causamque quam nesciebam diligentissime inuestigabam , ceteraque huiusmodi; et Dauid: Si reddidi retribuentibus mihi mala , id est non reddidi. Apostolus quoque isto in loco multipliciter. Quibus respondendum est, quod perfecti dum uirtutes proprias predicant, et se apud homines laudant, non idcirco hoc faciunt ut ipsi apud homines sua ostensione aliquid proficiant, sed ut eos quibus predicant exemplo suo ad uitam trahant. In hoc quoque  omnipotentis Dei sunt imitatores, qui laudes suas hominibus loquitur, quatenus ab hominibus agnoscatur. Nam Deus qui nos prohibet per Scripturam dicens: Laudet te alienus et non os tuum: ipse per Scripturas sacras laudes suas loquitur, dicens ad Moysen: Ego sum Deus omnipotens, et nomen meum Adonai non indicaui eis ; et per Isaiam: Ante me non est formatus Deus, et post me non erit , quare ergo facit ipse quod prohibet? Nimirum si uirtutes suas et miracula ipse taceret, nequaquam eum ullus cognosceret. Si nullus eum agnosceret, nullus amaret. Si nullus amaret, nullus ad uitam rediret; unde per Psalmistam de eo dicitur: uirtutem operum suorum annuntiabit populo suo: Ut det illis hereditatem gentium, opera manuum eius ueritas et iudicium . uirtutes ergo suas annuntiat non ut laudibus suis ipse proficiat, aut indigeat, sed dum suam nobis magnitudinem narrat, nostram ad se imperitiam subleuat. Iusti itaque cum uirtutes suas predicant, reprehensibiles non sunt, quia dum uitam suam referunt, aliorum animas ad uitam querunt. De quibus tamen sciendum est, quia nunquam bona sua detegunt, nisi eos aut proximorum utilitas, aut certe nimia necessitas cogat, sicut tunc Apostolum cegit, unde ipse dixit: Si gloriari oportet, et reuera oportebat. Ergo si gloriandum est Christiano, in humilitate est gloriandum.

Deus et Pater Domini nostri Iesu Christi scit quia non mentior. Dicturus rem pene incredibilem quod Iudei increduli contra eum principes gentium concitassent,  regnaque terre contra eum insurrexerint nichilque ei nocuerint, Deum testem inuocat, ut facilius credatur. Ideoque talia commemorat, ut ostendat quanta distantia est inter ueros apostolos qui tanta pro Dei amore sustinebant, querentes salutem auditorum, et pseudoapostolos qui auditores suos exspoliabant, non querentes salutem illorum.

Damasci prepositus gentis Arete regis custodiebat ciuitatem Damascenorum ut me comprehenderet. Damascus ciuitas est metropolis Syrie, quam edificauit Damascus Eliezer, seruus Abrahe, et interpretatur Damascus sanguinem bibens, quod bene conuenit illi loco, quia ibi effusus est sanguis Abel. Illa autem que hic dicuntur de Apostolo, in exordio fidei eius facta sunt, quando cecatus a Domino in itinere  productus est Damascum, ubi mansit diebus tribus non bibens neque manducans. Postea uero baptizatus, et accepto pane confortatus, introiuit statim in Synagogam Iudeorum et cepit publice predicare nomen Domini Iesu. Quod uidentes Iudei succensi sunt zelo, et querebant occasionem quomodo cum perderent; sed dum per se minime hoc auderent agere, adierunt prepositum ciuitatis super hac re: quatenus illius auxilio et permisso ualerent illum occidere. Qui uolens placere Iudeis, et strenuus in officio sibi credito apparere, precepit custodiri undique ciuitatem ne ullo modo uiuus effugere potuisset: sed Dei auxilio procurante effugit eo modo quo sequentia manifestant.

 Et per fenestram, inquit, in sporta dimissus sum per murum, et sic effugi manus eius. Sporta uas est ex iunco et palmarum foliis contextum in quo deorsum cum funibus dimissus est per murum a fratribus fidelibus. Questio est in hoc loco quare Apostolus de Damasco fugerit, qui dicebat: Ego non solum alligari in Hierusalem, sed et mori pro nomine Domini Iesu paratus sum ; que hoc modo soluenda est: quia non ideo fugit ut martyrium horreret accipere, sed maluit campum certaminis querere, et latitudinem gentium petere, quam intra claustra ciuitatis teneri, et occidi, ubi perpauci erant credentes, qui eius martyrio corroborarentur et informarentur, ut similia pati non dubitarent. Quod postea impleuit ipse dum martyrium sustinendo plurimos ad hoc informauit.  Impleuit ergo preceptum Domini dicentis: Cum uos persecuti fuerint in ciuitate ista, fugite in aliam . Et reuera seruauit pariter exemplum martyrii et utilitatem predicationis sue quam postea impleuit. Huius ergo exemplo erudimur aduersariorum pugnam et constanter appetere, et prudenter aliquando declinare.



CAPUT XII.

Si gloriari oportet, non expedit quidem. Si gloriari me oportet propter salutem aliorum et necessitatem supradictam, qua compellor, in hoc possum gloriari, quia euasi manus persequentium, tamen non expedit, id est non est mihi necesse ut glorier: quia non elegi superbiam et iactantiam, sed humilitatem

 ueniam autem ad uisiones et reuelationes Domini, subaudis de quibus potero gloriari. uisiones et reuelationes Domini dicit, quod unum est, quas ei ostendit Dominus. Nunc in sequentibus dicturus est quo sit eleuatus, ut per hoc possimus intelligere quanta et qualia ei ostensa et dicta sunt: ne sicut pseudoapostolis aliisque incredulis uidebatur, minor ceteris apostolis in gratia crederetur, quamuis nouissimus sit uocatus, et Dominum presentem in carne non uiderit.

Scio hominem in Christo ante annos quatuordecim siue in corpore, siue extra corpus nescio, Deus scit, raptum hominem usque ad tertium celum. Mos et usitata consuetudo est scriptorum, qui nobis sacras litteras ministrant ut quando ab aliquo eorum narratur  historia cum ad seipsum uenerit, sic de se tanquam de alio loquatur; sicut fecit Moyses qui dixit: Erat autem Moyses uir mitissimus super omnem terram ; et Iob: uir erat in terra Hus nomine Iob ; sic beatus Mattheus, cum in textu narrationis sue uenisset ad seipsum, uidit, inquit, publicanum nomine Mattheum , non dixit, uidit me, sed sic se inseruit ordini narrationis sue, cum uenisset ad seipsum tanquam rerum gestarum scriptor, non tanquam suipsius predicator. Inusitatius tamen beatus Apostolus non in historia, ubi rerum gestarum suscipitur explicanda narratio; sed in Epistola hoc fecit, sicut isto in loco apparet ubi loquitur de se causa humilitatis quasi de alio, inquiens.  Scio hominem in Christo manentem ante annos quatuordecim raptum usque ad tertium celum. Ex quo Apostolus raptus est usque ad tertium celum usque ad istud tempus quo ista conscripsit quatuordecim anni completi sunt, unde liquido apparet, quia magna necessitas compulit illum patefacere quod per tot annos in intimo cordis arcano celauerat. Igitur de his uerbis Apostoli, diuersi diuersa sentiunt, quorum opiniones huic loco perlongum est inserere, et ad presens narrare, nisi tantummodo pauca ex pluribus. Iulianus Pomerius, uir sane prudentie, primum celum dicit isto in loco appellatum esse erium, a quo aues celi uocantur: secundum sidereum, ubi continentur duodecim signa ceteraque astra, preter septem planetas, quod et firmamentum appellatur:  tertium intelligit spirituale siue mentale, ubi angeli et anime sanctorum in contemplatione Dei sunt posite, contemplantes super se Deum omnipotentem, qui omni creature presidet: ita tamen presidet ut in presidendo omnia sustineat, sustinendo circumdet, circumdando impleat. Secundum illius intellectum ad istud tertium celum mentale raptus est Apostolus. Et in hoc quidem bene sensit. Sed secundum beatum Augustinum adhuc necesse est ad altiora conscendere, et profundiora scrutari, qui in elucidandis questionibus omnes doctores post Apostolos precellit. Quia ergo Apostolus non humanas, neque angelicas uisiones dicit se enarrare, altius ista inquirenda sunt. Tria igitur genera esse uisionum manifestum est. Est uisio corporalis que corporeis oculis  fit, qua uidemus celum et terram atque omnia uisibilia et corporea. Et est uisio spiritalis, qua ea que uidemus et audimus in presenti, memoria recondimus: et ea que audiuimus uel uidimus in preterito, modo quasi presentia cernimus. Et cum alicubi sint a nobis posita ea que uidimus corporaliter, nunc absentes quasi presentia cernimus; uerbi gratia: Sum modo per presentiam corporis Rome, et cerno ita Carthaginem quam dudum uidi quasi in presentia mea sit posita, cum longe sim ab illa remotus. Que duo genera uisionum communia sunt nobis cum pecoribus et auibus, que uident per corpus, et eorum que uidentur imaginaliter spiritus informantur. Unde et pecora presepia recognoscunt, et aues ad nidos suos reuolant. Nisi enim partem  spiritalis uisionis, id est memorie haberent, que constat solummodo in anima, nequaquam recedentes aues a nidis suis recordarentur illorum: neque animalia recognoscerent presepia. Est et tertia uisio intellectualis, que nichil est aliud nisi rationabilitas et excellentia anime, per quam ea que corporaliter uidemus et imaginaliter in memoria retinemus, intellectu discernimus. Intellectu igitur discernimus quod illud sit corpus, illud similitudo corporis, et plerumque quid significet. Hanc intellectualem uisionem nullatenus pecora aut uolatilia habent: quia nec seipsa intelligunt, nec illa que oculis cernunt. Postremo corporalis uisio sine spiritali esse non potest, que eti n anima solummodo. Spiritalis uero sine corporali  esse potest, unde absentes homines recordamur, et in tenebris ea que uidemus imaginaliter cernimus, insuper et somnia: intellectualis nempe nec corporali indiget, nec spiritali. Intellectu namque nec corpus uidemus, nec imaginem corporis. Per hunc quippe uidetur iustitia, caritas, ipse Deus, ipsa mens hominis, que nullum habet corpus, nullam soliditatem corporis. Quapropter ista uisio intellectualis transcendit et precedit illas duas premissas, corporalem scilicet ac spiritalem. Quod probare possumus ex uolumine Danielis prophete, ubi legimus, quia cum Balthasar epularetur et potaret opipare siue splendide in uasis templi Domini que asportauerat Nabuchodonosor auus eius de Ierusalem, uidit articulos manus scribentis in pariete aule regie.  uidit corporali uisione, continuoque per corporis sensum imago rei corporaliter facte, spiritui eius impressa est: atque ad alia dum se uerteret, licet corporaliter illa non cerneret, sed spiritali uisione et memoria uideret, uidebat in spiritu, id est in anima, et non intelligebat quid significaret: quia non pleniter habebat intellectualem uisionem, licet aliquid inde haberet. Unde apparet quia non in omnibus hominibus uiget. Intelligebat signum esse quod uidebat, id habens ex mentis officio, id est ex intellectuali uisione: et quia requirebat quid significaret, etiam ipsam inquisitionem utique mentis intellectus agebat. Quo non comperto, Daniel accessit: et quia intellectualem uisionem habebat, spiritu prophetico mente illustrata, perturbato regi quid illo signo portenderetur  aperuit. Ipse potius propheta per hoc genus quod mentis est proprium, potuit intelligere ac dicere quid significaret, quam ille qui in signum factum corporaliter uiderat, et eius imaginem in spiritu cogitando cernebat, nec aliquid intellectu nosse poterat nisi signum esse, et quid significaret ut intelligeret inquirere. Tres igitur celi non absurde possunt intelligi tria genera uisionum, de quibus hactenus locuti sumus ita tamen ut per primam uisionem intelligamus quidquid infra ambitum siderei celi continetur pariter cum ipso, quod et firmamentum appellatur: Per secundum celum spiritale, ubi angelica natura et anime sanctorum in contemplatione Dei sunt posite. Per tertium uero celum intelligitur iam intellectualis uisio et rationalis, qua intelligendo  conspicitur caritas, pax, gaudium, longanimitas, bonitas, benignitas, fides, modestia, continentia, ceteraque huius modi quibus propinquatur Deo, et qua ipse Deus uidetur, ex quo omnia, per quem omnia, in quo omnia. Ad quam, id est intellectualem uisionem, que designatur per tertium celum, raptus et eleuatus est apostolus Paulus, ubi, id est in intellectuali uisione, non solum ea que in spiritali celo sunt intelligendo uidit, sed etiam ipsam Dei substantiam, uerbum Domini, per quod facta sunt omnia, in caritate Spiritus sancti, non per corpus, non per similitudinem corporis, sed sicut est ipsa ueritas, contemplatus est in hac uita, uidelicet quod Deus omnipotens trinitas sit in personis  et unitas in substantia: sicut uidendus est ab omnibus sanctis post generalem resurrectionem. Questio uero non modica isto in loco oritur, quomodo ipsa Dei substantia a quibusdam in hac uita positis uideri potuerit, propter illud quod dictum est ad Moysen , nemo potest faciem meam, id est inuisibilitatem meam, uidere et uiuere: et propter illud, Deum nemo hominum uidit unquam in mortali uita ex toto positus: Que ita soluitur, quia potest humana mens, id est intellectus et rationabilitas anime diuinitus rapi ex hac uita ad angelicam uitam antequam per istam communem mortem carne soluatur, sicut credendum de beato Apostolo, ubi a Deo facta est ab huius uite sensibus, quedam intentionis auersio. Tam euidens tamque manifesta fuit eadem uisio intellectualis, ut siue in corpore,  siue extra corpus fuerit, id est utrum sicut solet in uehementiori exstasi uel excessu ab hac uita mens in illam uitam fuerit alienata, manente corporis uinculo, anima uidelicet in corpore, an omnino talis resolutio facta fuerit, qualis in plena morte contingit, anima recedente ipse se nescire profiteatur: Quapropter nec nobis est querendum nec contra illud agamus quod dicitur : Altiora te ne scrutatus fueris. Ita fit ut et illud uerum sit quod dicitur: Nemo potest faciem meam uidere et uiuere, quia necesse est ab hac uita abstrahi mente siue intellectu, quando in illius ineffabilitatem uisionis assumitur. Et non fit incredibile quibusdam sanctis nondum ita ex toto defunctis, ut sepelienda cadauera remanerent, etiam  istam excellentiam uisionis fuisse concessam.




SUPERIORUM EPILOGUS.

Tres celi significant tria genera uisionum quarum prima est corporalis, qua uidemus celum et terram, ceteraque corporea et uisibilia: Secunda spiritalis que fit in anima sine intellectu, cum imagines eorum que uidemus, memoria recondimus, et in tenebris ea que uidimus imaginaliter cernimus: insuper et somnia et edificia et homines quos dudum uidimus, sic spiritali uisione uidemus in anima quasi presentes sint nobis. Iste due uisiones communes sunt nobis cum pecoribus et uolatilibus, que et corpora uident et loca propria recognoscunt. Sic pecora agnoscunt presepia sua et aues ad nidos suos redeunt  quia recordantur illorum. Est et tertia uisio intellectualis, quam nullatenus habent pecora et uolatilia, sed angeli et homines ratione utentes. Unde intellectus, id est ratio; tamen non in omnibus hominibus equaliter uiget. Intellectu autem sine ratione discernimus, quod illud sit corpus, illud similitudo corporis, et per hanc uisionem uidetur iustitia, caritas, ipse Deus. Ad istam ergo uisionem intellectualem, que est tertia, et que designatur per tertium celum, que etiam transcendit sua excellentia duas premissas, ita raptus et eleuatus est diuinitus Apostolus, ut Deum non per corpus, non per similitudinem corporis, sed sicut est ipsa ueritas cerneret: et sicut uidendus est post hanc uitam ab omnibus  electis. Que uisio tam euidens tamque manifesta fuit, ut ipse Apostolus se profiteatur nescire, utrum quando raptus est in tertium celum, in corpore fuerit, quomodo est anima in corpore, cum corpus uiuere dicitur, siue uigilantis, siue dormientis, siue in exstasi a sensibus corporis alienata, an omnino de corpore exierit, ut mortuum corpus iaceret, donec peracta illa demonstratione membris mortuis anima redderetur: et non quasi dormiens euigilaret aut exstasi alienatus, denuo rediret in sensus, sed mortuus omnino reuiuisceret.

Et scio huiusmodi hominem, siue in corpore siue extra corpus, nescio, Deus scit, quoniam raptus est in paradisum, et audiuit arcana uerba que non licet homini loqui. Bis raptum se dicit Apostolus: primum ad tertium celum, postea in paradisum, non in illum  paradisum terrenum, ubi quondam fuit protoplastus, sed in celestem paradisum. Nam paradisus interpretatur hortus deliciarum, et significat beatitudinem electorum, celestem scilicet requiem, ad quam raptum se dicit Apostolus eo modo quo ad tertium celum, audiuit arcana uerba, id est occulta, secreta atque ineffabilia, que non licet homini loqui. Inter ipsos spiritales uiros celestem uitam ducentes, sunt utique alii aliis capaciores, atque meliores in tantum ut ad ea peruenerint que non licet eis aliis loqui. De talibus erat Apostolus, qui audiuit in paradiso ineffabilia uerba, que non licet homini loqui, id est, aut ille qui audiuit non potest ea aliis narrare propter ineffabilitatem illorum, aut non permittitur ei, aut si  tante dignitatis est ut permittatur ei loqui, et possit aliis narrare, illis qui audiunt non licet ea loqui, quia non ualent ea capere ob magnitudinem mysteriorum.

Pro huiusmodi, subaudis uisionibus Dei manifestissimis, gloriabor, letabor, gaudebo et exsultabo, pro me autem, id est pro mea extollentia et laude uel pro meis meritis, nichil gloriabor, quia gratia Dei sum id quod sum, nisi in infirmitatibus meis. Infirmitatis nomine comprehendit omnia incommoda et passiones quas sustinebat pro Christi nomine, in quibus ipse gloriabatur.

Nam et si uoluero gloriari, subaudis propter meritum quod habeo apud Deum, non ero insipiens, illud narrando. Quare? ueritatem enim dicam. Hoc dicit,  quia si meritum suum profiteatur quod habet apud Deum, non erit imprudens, quia ueritatem loquitur. Ergo si quis pro utilitate et edificatione aliorum bonum sibi diuinitus concessum cum humilitate narrat, non agit insipienter, quia ueritatem loquitur. Qui uero bonum quod habet, propter iactantiam aliis predicat, deputans illud suis meritis, uel quod non habet dicit se habere, insipiens et nimium est imprudens; quia mendacium loquitur: Parco autem, id est dimitto narrare gloriam meam et meritum atque gratiam, ne quis me existimet supra id quod uidet in me, aut audit aliquid ex me. Nolebat Apostolus narrare gratiam sibi largitam, quia nolebat maior apparere et sanctior quam erat. Inde dicit:  Idcirco nolo gloriari, et dimitto omnem gratiam mihi concessam, ne quis putet me meliorem sanctioremque esse supra id quod uidet in mea conuersatione: aut supra id quod audit ex me ab aliis.

Et ne magnitudo reuelationum extollat me, subaudis in superbiam, datus est mihi, a Domino, stimulus carnis mee, angelus Satane qui me colaphizet. Quidam dicunt Apostolum dolore capitis laborasse, quidam a diabolo de ardore libidinis tentari et affligi, quod uerius est. Ne ergo in superbie tumorem extolleretur, permissus est tentari a diabolo de ardore libidinis, quam appellat stimulum carnis. Ut enim dicunt doctores, stimulus proprie tumoris et libidinis est, ipsumque stimulum carnis a quo pungebatur et accendebatur, uocat angelum Satane, id est  nuntium diaboli, quia a diabolo immittebatur ei illa talis stimulatio concupiscentie. At quandocunque Apostolus patiebatur illam stimulationem, sciebat illam a diabolo sibi immitti. Sed Dominus qui permittebat eum colaphizari, id est affligi et tribulari a tentatione diaboli, ne in superbiam erigeretur, cognoscendo suam fragilitatem, ipse utique custodiebat eum ne in uitium libidinis caderet. Unde apparet, quia per uenenum fugabat uenenum. ueneno libidinis et tentatione carnis fugabat ab illo uenenum superbie. Dedit namque ei Dominus antidotum tyriacum, quod de serpente conficitur, qui uocatur Tyrus, siue Tyriacus, a quo et tyriacum appellatur, et fugat uenenum aliud. A quo tentabatur de libidine, ab illo sanabatur a uitio superbie, quia a Domino  acceperat contra uenenum superbie antidotum tyriacum, quod gustatum uenenum pellit. Erudire quippe uolens Dominus electos suos, et custodire in humilitate uirtutum permittit eos tentari sepe, sicut egregium predicatorem a diabolo permisit tentari, ne magnitudine reuelationum extolli potuisset: ipsamque tentationem sic disponit, ut qui elati perire poterant in humilitatis gradu consistentes, a perditione et precipitatione seruentur. Quapropter si quis tentationem aliquam sustinet, non debet desperare neque deficere, sed cum Dei adiutorio decertare ut uincat.

Propter quod, subaudis impedimentum libidinis, ter Dominum rogaui ut discederet a me stimulus carnis, siue angelus Satane. Queri potest isto in loco,  cum Dominus dicat per prophetam  de quolibet electo: Adhuc te clamante dicam: Ecce adsum; et in Euangelio : Omnia quecunque petieritis in nomine meo fiet uobis, quare eximius apostolorum, orans liberari a tentatione diaboli et stimulatione carnis, non sit exauditus? Sed sciendum est, quia ideo non est exauditus, quia non petebat in nomine Iesu, id est quod ad salutem suam pertinebat. Nesciebat enim petere pro se quod sibi utile erat, sicut alias ipse dicit: Nam quid oremus sicut oportet nescimus . Si ergo esset exauditus, ut ab illo recederet tentatio diaboli, concupiscentiaque carnis poterat euenire ut cito in superbiam extolleretur. Et ne nimium contristaretur, audiamus  quid ei dixerit Dominus, siue per angelum, siue in corde, aut alia reuelatione. Sufficit tibi gratia mea. Gratia isto in loco intelligitur quidquid donorum gratis datum est apostolo Paulo, uidelicet quod de celo uocatus est, quod fidem accepit ut crederet, quod remissionem omnium peccatorum in baptismate percepit, quod ad gratiam apostolatus et predicationem gentium electus est, quod sapientiam pre omnibus apostolis a Deo percepit, et quod ad uisiones et reuelationes Domini ad tertium celum raptus est, necnon quod uerba ineffabilia audiuit in paradiso, de ista gratia dixit ei Dominus: Sufficit tibi gratia mea. Ideo noli orare pro stimulo carnis, ne forte in superbiam labaris. Nam uirtus in infirmitate perficitur. uirtus, id est perfectio uirtutum,  in infirmitate carnis et labore atque tentatione perficitur, si ipsa infirmitas patienter sustinetur, et contra tentationem concupiscentie uiriliter pugnatur. Libenter igitur gloriabor in infirmitatibus meis, ut inhabitet in me uirtus Christi. Postquam cognouit prodesse sibi quod nocere putabat, responsumque accepit a Domino quod perfectio uite omniumque uirtutum in infirmitate perficitur, libenter se dicit gloriari, id est gaudere et letari in suis infirmitatibus, id est in suis passionibus quas pro Christo sustinebat, ut in eo dignaretur habitare uirtus et gratia, siue perfectio omnium donorum Christi. Ergo quia aliter perfectionem uirtutum habere non possumus, nisi tentamenta et oblectamenta carnis patienter sustinuerimus, pugnando tamen contra uitia certemus  cum Apostolo, ut in nobis habitet uirtus et gratia donorum Christi, pariterque cum illo coronemur in celesti regno.

Propter quod, subaudis ut inhabitet in me uirtus Christi, placeo mihi in infirmitatibus meis, non in prosperitate et diuitiis huius seculi, sed in contumeliis, id est flagellationibus uel opprobriis, non in honoribus seculi, sed in necessitatibus, non in epulis uel otio, sed in persecutionibus, non in salutationibus, sed in angustiis, non in iactantia elationis, et hoc pro Christo patior, non pro aliquo crimine. Cum enim infirmor, subaudis in corpore, tunc potens sum, subaudis in anima. Unde caro atteritur, affligitur, et infirmatur, inde anima roboratur et crescit.

Factus sum insipiens, subaudis mea merita et uirtutes  proprias narrando, sed tamen uos me cegistis ad hoc, quos ab amore falsorum apostolorum ad nostrum uolui reducere. Insipientem se dicit, sed utique non est insipiens, quia uera locutus est: et licet pro salute aliorum coactus suas uirtutes narraret, tamen de humilitatis gradu non cecidit. Ego enim debui a uobis commendari, id est laudari: Nihil enim minus fui in predicatione, in uirtute miraculorum, ab his qui sunt supra modum apostoli, id est a Petro, Iacobo et aliis predecessoribus meis, qui a meis detractoribus dicuntur supra modum meum esse magni apostoli. Tametsi nichil sum, id est quamuis nichil sim comparatione illorum, signa tamen apostolatus mei, id est miracula, facta sunt a me super uos, siue  in uobis, quia mortuos uestros suscitaui, et infirmos curaui

Quid minus habuistis pre ceteris Ecclesiis, nisi quod non grauaui uos? nichil accipiens a uobis. Donate, id est indulgete mihi hanc iniuriam, si iniuria dicenda est. Ironice loquitur. Re enim uera iniuria non erat, sed consideratio.

Ecce tertio hoc paratus sum uenire ad uos. Queri potest: Cum non legamus illum uenisse ad eos nisi tantummodo una uice, quando moratus est apud eos anno uno et dimidio, neque posteaquam ab eis discessit, sicut ipse in priori epistola dicit, quia, testor Deum, non ueni Corinthum postquam a uobis recessi, parcens uobis, id est ne uobis oneri essem, quare modo dicat se tertio uenire? Sciendum est  quia per presentiam carnis una uice tantummodo uenit, quando eis predicauit: secundo per priorem Epistolam uenit, non per semetipsum. Tertio per istam secundam Epistolam dicit se uenire: quasi enim in Epistolis suis ueniebat ipse. Et non ero grauis uobis, id est nichil accipiam a uobis. Non quero uestra, sed uos, id est uestram salutem.

Ego libentissime impendam, subaudis uobis omnia que mea sunt in predicatione, in miraculis, et superimpendar, id est morti me tradam pro animabus uestris, licet plus uos diligens minus diligar, subaudis a uobis.

Sed esto. Ego uos non grauaui. Esto proprie aduerbium est concedentis, et ponitur pro si: isto autem in loco hunc obtinet sensum: Sed esto, id est si  minus diligar a uobis, ego tamen uos non grauaui in aliquo. Sed cum essem, inquit, astutus, dolo uos cepi? Increpatiue atque interrogatiue est legendum: Cum essem, inquit, callidus et ingeniosus, dolo et fraude uos cepi ad fidem Christi? Non, sed per predicationem ueram et uirtutem miraculorum adduxi uos ad fidem cooperante Christo.

Olim putatis quod excusemus nos apud uos, subaudis non facimus, quia non est necesse: Hoc dupliciter intelligi potest. Nunquid a preterito tempore dubitatis de nobis, arbitrantes nos ideo talia loqui, quasi non simpliciter agamus erga uos et idcirco nos excusemus? Non loquimur ideo talia ut nos excusemus quia simpliciter incedimus. Aliter: Olim putatis quod excusemus nos apud uos, et est sensus: A  preterito tempore cognoscitis conuersationem nostram et predicationem, et ideo non indigemus ut nos excusemus. Coram Deo, Patre, in Christo loquimur, id est, honorem Christi querentes. Testificatur illis ad satisfaciendum, quia uera dicit: Testis est mihi Deus Pater et Christus, cuius honorem quero, quia simpliciter incedo erga uos. Omnia autem, subaudis incommoda, sustinemus propter uos. Ne iterum cum uenero, humiliet me Deus apud uos, id est affligat  in ieiuniis et fletibus propter uestram incorrectionem. Apostolus non habebat peccata propria que defleret, et ideo aliorum deflebat.



CAPUT XIII.

Ecce tertio uenio ad uos, primum per memetipsum, deinde duabus uicibus per Epistolas meas, ut in ore duorum uel trium testium stet omne uerbum. Tres testes comparat tribus suis aduentibus. Sicut in lege aut tribus testibus defendebat se aliquis aut tribus testibus conuincebatur. Ita isti aut tertio aduentu illius correcti et emendati laudati sunt: aut si incorrecti manserunt, acrius reprehensi ab Apostolo, uindictam perceperunt.

An experimentum queritis eius qui in me loquitur  Christus, qui in uobis non infirmatur, sed potens est in uobis? ac si diceret: Nunquid queritis probationem Christi qui in me loquitur utrum ualeat peccata uestra punire per me, qui in uobis non est impotens miraculis et uirtutibus faciendis? Utique potest.

Nam etsi crucifixus est Christus ex infirmitate, carnis, sed uiuit ex uirtute Dei, id est in diuinitate sua manet impassibilis.

Nam et nos, apostoli, infirmi sumus in illo, id est tribulationes et angustias sustinemus propter illum, sed uiuimus cum eo ex uirtute Dei in uobis, id est propter uos quibus predicamus. uiuimus iam cum illo in spe per uirtutem Dei que est in nobis, uel propter uos speramus uitam habere cum Christo

 Oramus autem non ut nos probati appareamus, sed ut uos quod bonum est faciatis, nos autem ut reprobi simus. Probus siue probatus apparet iudex, quando inuenit quod puniat in subiectis, per quod ostendat suam potestatem. Tunc uero uidetur reprobus, quando non inuenit quod uindicet, ubi suam ostendat auctoritatem, et probet iudicium, ac si diceret: Non oramus ut in uobis aliquid inueniamus ad puniendum, sed uos quod bonum est facientes, nos reprobi inueniamur in hac parte, non inuenientes ubi ostendamus nostram potestatem.

Non possumus aliquid aduersus ueritatem, sed pro ueritate, id est non possumus nostram potestatem ostendere contra hominem ueritatem habentem, sed pro ueritate decertamus.

 Gaudemus quoniam nos infirmi sumus, non corpore, sed potestate, quia tunc est iudex quasi infirmus, dum suam potestatem non potest ostendere: et tunc subiecti sunt potentes, quando non timent iudicem.

Gratia Domini nostri Iesu Christi, et caritas Dei, et communicatio, id est societas et coniunctio, Spiritus sancti cum omnibus uobis, subaudis sit. Amen. Fiat, ut diximus, etc.



IN EPISTOLAM AD GALATAS.



ARGUMENTUM.


Primo querendum est in exordio huius Epistole unde Galate sint appellati: Rex Bithynie, que est prouincia Grecie, habens bellum contra hostes suos, misit ad Gallos circa mare habitantes, promittens ut si uenirent in auxilium eius, pacto bello et potita uictoria, regnum diuideret cum eis. Qui cum uenissent et uictoria potiti essent, regnum cum eis diuisit ut promiserat, appellatique sunt primum Gallogreci, hoc est Galli misti Grecis, parsque regni quam ipsi tenuerant appellata est Gallogrecia, id est Galli commorantes in Grecia. Postea autem  appellati sunt Galate a candore corporis: nam Grece lac dicitur. Unde et candida zona celi que Latine lacteus circulus uocatur,  Grece nuncupatur, ut Martianus asseuerat. Sunt ergo strenuissimi bellatores, sed stulti et facile a proposito mentis recedentes. Unde cum accepissent uerbum predicationis ab Apostolo, et Apostolus ab eis ad alios transiret, seducti sunt a falsis apostolis et a Iudeis, qui uolebant eos sectari circumcisionem et sacrificia legalia, dicentes: Licet baptizati sitis et in Christum credatis, tamen aliter non potestis saluari per passionem Christi, nisi circumcidamini et legalia sacrificia offeratis: quod audiens Apostolus, scripsit eis ab Epheso hanc Epistolam.



CAPUT PRIMUM.

Paulus. Quod nomen suum in omnibus Epistolis  preponit in titulo: auctoritatis causa id egit sicut reges et principes huius seculi solent agere. Apostolus: dignitatis nomen et Grecum est, licet quidam dicant Hebreum illud esse. Apostolorum genera quatuor sunt: Primum est quod neque ab hominibus, neque per hominem, sed a Deo tantummodo: de quorum numero fuerunt Moyses, Isaias, Ieremias, aliique prophete quamplurimi, licet non omnes: et apostoli etiam, qui quamuis ab homine Christo essent missi, tamen ipse homo erat, et uerus Deus. Secundum, quod a Deo quidem est, sed per hominem, de quorum numero fuerat Iosue, qui Deo uolente per Moysen missus est, et alii multi qui electione populi pro uite meritis Deo uolente eliguntur, quia uoluntas Dei aliquando uoluntas populi est.  Tertium, quando ab homine tantummodo et non a Deo cum fauore hominum aliquis eligitur non pro bona conuersatione, uel quando pretio subrogatur in sacerdotium, de quibus dicebat beatus Ambrosius: O episcope, certe nisi centum solidos dedisses, hodie episcopus non fuisses. De quibus etiam in libro Regum dicitur : Temporibus Ieroboam quicunque implebat manum suam muneribus, fiebat sacerdos idolorum. Ideoque isti tales inter eos sunt reputandi, de quibus Dominus per prophetam  dicit: Ipsi ueniebant et ego non mittebam eos . Omnes quotquot uenerunt fures sunt et latrones. Quartum genus est quod neque a Deo, neque per hominem fit, sed a seipso, ut sunt pseudoprophete et pseudoapostoli, qui dicunt: Hec dicit Dominus, cum Dominus non miserit eos. Sciendum etiam, quia inter ipsos prophetas quidam tante dignitatis sunt, ut prophete et apostoli sint, ut Moyses, Isaias, Ioannes Baptista, et apostoli: quidam uero solummodo prophete sint. Et quia erant apud Galatas quidam Iudei qui dicebant beatum Paulum non esse uerum apostolum Christi, neque doctorem ueritatis, eo quod a Christo non fuerat uocatus et doctus sicut alii apostoli, idcirco uolens Apostolus Galatas confirmare in doctrina sua, et se uerum apostolum  ostendere et predicatorem Christi, dixit se non ab homine mortali in terris esse doctum et constitutum, sed ab omnipotenti Deo de celis, non quod neget Christum uerum hominem, sed iam immortalem effectum. Qui ergo docuit Petrum per presentiam suam in terris adhuc mortalis, ipse docuit Paulum iam immortalis de celo, et ideo dicit: Non ab hominibus, subaudis constitutus sum, ut Matthias, qui sorte ab apostolis est electus, neque per hominem, subaudis iam mortalem, sed per Iesum Christum et Deum Patrem, quia una est operatio Patris et Filii. Et ut ostenderet unius esse dignitatis illas duas personas, preposuit personam Filii Dei Patris persone, pariterque Arianorum destruit errorem, qui dicunt Filium creaturam esse, ideoque  minorem Patre. Qui suscitauit eum a mortuis. Deus Pater tertia die Filium suum a mortuis suscitauit, et ipse Filius potestate uerbi a quo assumptus est, seipsum suscitauit: et qui mecum sunt fratres omnes, id est omnes condiscipuli et credentes, eadem sentientes de circumcisione. Quid est quod in aliis Epistolis quorumdam discipulorum suorum nomina ponit, et hic specialiter non quemlibet, sed generaliter omnes comprehendit? Ideo hoc egit ut maioris auctoritatis esset eius Epistola, uel ut demonstraret omnes condolentes de illorum seductione, et quod omnes equaliter sentirent de circumcisione quod non deberent circumcidi, neque sacrificia legalia offerre. Quid est etiam quod in hac Epistola, episcoporum, presbyterorum, diaconorum mentionem non facit sicut in  aliis? quia necdum habebant episcopos ordinatos, neque alios rectores: ideoque seduci facilius potuerunt.

Gratia uobis et pax, quare conciliamur Domino, qui pro peccatis nostris tradidit se morti, ut eriperet nos de presenti seculo nequam. Seculum dicitur a sequendo, quia semper sequitur et in se reuoluitur. Seculum ergo non potest esse nequam neque malum, quia semper seruat ordinem suum et cursum secundum dispositionem Dei, alternantibus diebus  ac noctibus: sed sicut dicitur mala domus, non quod mala sit per se, sed quod malos habeat habitatores, ita seculum uel tempus dicitur malum esse, non quod malum sit, sed quod pessimos et malos homines in se habeat. Et bene addidit secundum uoluntatem Dei Patris, quia uoluntas Dei Patris fuit, ut Filius per passionem suam genus humanum repararet. Amen. Amen Hebreum est, et est confirmatio Epistole. Sonat ergo Amen, uere siue fideliter et fiat.

Miror quod sic tam cito transferimini. Mirari se dicit Apostolus quare tam cito potuerint solis uerbis a ueritate Euangelii seduci, et a libertate in seruitutem redigi, et quod ab Euangelio Christi quod eis tradidit, potuerunt mutari et transferri in aliud  Euangelium, id est in aliam doctrinam. Quod non est aliud, subaudi Euangelium, propter illud quod predicaui. Euangelium autem dicitur bona annuntiatio; et si aliqua doctrina est quam per se Dominus, aut per aliquem non dederit, iam nec Euangelium dici potest, sed error. Transferimini, id est transducimini uel seducimini ab eo, id est a Deo Patre, qui uos uocauit in gratiam, id est in remissionem peccatorum, quam nobis Deus Pater gratis dedit, siue per passionem Filii sui, siue per baptismum, in aliud Euangelium.

Aliud euangelium non est, nisi Christi. Traditio ergo Iudeorum et doctrina qua dicebant debere circumcisionem seruare, et cetera que lex precipit in mysteriis error est, postquam Christus uenit. Nisi  sunt, id est sed sunt aliqui qui uos conturbant, id est commouent a rectitudine fidei, et uolunt conuertere, uolunt quidem mutare Euangelium Christi a spiritalibus ad carnalia, sed non ualent, quia firmissimum et uerum est. Euangelium enim si mutatum fuerit, non erit iam Euangelium. Et licet aliqui possint mutari a rectitudine Euangelii, semper Euangelium immutabile manet.

Sed licet nos, id est ego et apostoli Christi, Petrus et alii, aut angelus de celo, Michel, aut Gabriel, euangelizet uobis preterquam, id est preter hoc Euangelium, anathema sit. Anathema uarias habet significationes. Aliquando ponitur pro occisione, ut idem Apostolus alibi dicit: Optabam ego anathema fieri pro fratribus meis , id est: cupiebam  occidi corporaliter pro eis; aliquando pro maledictione, ut in canonibus habetur: Si quis hoc uel illud fecerit, anathema, id est maledictus sit; alio loco pro separatione, ut hic.

Sicut predixi, subaudis presens, ita modo absens, uel sicut predixi paulo superius in precedenti uersiculo, ita nunc iterum dico, preter quod accepistis subaudis a me.

Modo enim hominibus suadeo an Deo? Sensus talis est: Suadeo, id est hortor modo homines credere in Christum, et perseuerare in fide eius, an suadeo Deo aliquid noui facere, cui omnia patent preterita atque futura? Hominibus suadebat in Christum credere, Deo uero non suadebat ut aliquid noui  faceret. Tunc suaderet Apostolus Deo aliquid noui facere, si circumcisionem ipse primus destrueret. Sed quia Christus legem implendo euacuauit illam, ideo non suadebat Apostolus Deo, sed que ostendit ipse debere seruare, illa dicebat. Si adhuc hominibus placerem, id est si placerem Iudeis a quibus ortus sum permanendo in iudaismo, uel hominibus malis, ut hereticis, Christi seruus non essem. Hoc debet unusquisque predicator attendere, ut Christum et predicationem eius querat placere auditoribus suis, non seipsum. Si uero utrumque potest fieri, ut et Deus diligatur et ipse bonum est. Quod si Christus non placet eis, nec ipse placabilem se prebere debet illis.

Notum uobis facio, fratres, Euangelium quod euangelizatum  est a me, id est predicatum et probatum, quia non est secundum hominem, id est secundum traditionem scribarum et phariseorum. Euangelium quod secundum hominem dicitur esse non est Euangelium. Omnis enim homo mendax, et quidquid inuenitur in homine ueritatis non est ab homine, sed a Deo per hominem.

Neque enim ego ab homine accepi illud, id est ab aliquo apostolorum; et si accepi a Domino Iesu Christo de celo, iam immortalis erat. Inter accipere et discere Euangelium, hoc interest: quod accepit Euangelium cui primum insinuatur, et fidem eius accipit: discit uero, qui ea que in eo per enigmata et parabolas a Domino prolata sunt, Deo reuelante, uel homine docente penetrare ualet, sed per reuelationem  Iesu Christi, id est manifestatione didici Euangelium. De qua reuelatione dicit? Tradunt doctores plenitudinem euangelice doctrine per illud triduum, Spiritu sancto reuelante, Paulum didicisse, quando mansit in Damasco tribus diebus non uidens lucem solis neque diei, sed neque manducans neque bibens. uel etiam tunc accepit, quando  quadam die cum esset in templo, in exstasi positus est.

Audistis enim conuersationem meam, quomodo uiuebam sine querela in lege, ut mihi uidebatur, quando adherebam legi et circumcisionem seruabam et sabbatum, et cetera que lex precipit, propter quod Christum non cognoscebam: quoniam supra modum, id est plus omnibus Iudeis, persequebar Ecclesiam  Dei, id est credentes in Christum, et expugnabam illam, id est ualde pugnabam contra illam, et proficiebam in iudaismo supra multos cetaneos meos, id est super omnes ceuos, et qui mee etatis erant. Proficiebam ego in doctrina legis secundum traditionem Phariseorum, de quorum genere ortus eram, et nullus poterat cequari mihi in studio lectionis atque questionum, sed neque in persecutione Christianorum, ita poterat crescere pro statu Synagoge. In genere meo, id est genere Phariseorum, abundantius, id est amplius, emulator, id est imitator et studiosus, existens ad statuendam Synagogam, paternarum mearum traditionum, id est Phariseorum.

 Cum autem placuit ei qui me, id est qui me fecit nasci ex utero materno, uel qui me in presentia sua segregauit, et separauit ex utero matris mee, ad predicationem Euangelii sui, uel ex utero matris, id est ex consortio Synagoge me abstraxit, et uocauit per gratiam suam, id est, per misericordiam suam ad Euangelium suum predicandum, ut reuelaret Filium suum in me, id est per me gentibus. Ut euangelizarem illum in gentibus continuo, id est cum placuisset Deo Patri ut reuelaret Filium suum per me in gentibus, non acquieui carni et sanguini, id est non consensi in iudaismo manere: uel non acquieui carni et sanguini, id est Scribis et Phariseis de quibus ortus sum, licet aliquis apostolos uelit intelligi, quod falsum est. Beatus Hieronymus ita hunc uersiculum diuidit secundum istum sensum. Petrus aliique apostoli,  postquam uocati sunt a Domino, non statim profecti sunt predicare, sed neque post resurrectionem eius, usque quo Spiritum sanctum acceperunt, ideoque quasi multam moram fecerunt. Paulus uero, statim ut baptizatus est, sine aliqua mora ingressus Synagogam Iudeorum, cepit publice predicare. Potest tamen et ad sequentia iungi, quod dicit continuo; sed melius est ita ut diximus, ut reuelaret Filium suum in me, id est per me. Aliter: uerbum Dei Patris, id est Filius, cum Deo Patre et Spiritu sancto celum et terram continet, et omnia implet. Non est enim locus quem non impleat per plenitudinem potentie sue, ac per hoc quod ubique est per potentiam Diuinitatis et omnia loca implet, erat  etiam in Paulo licet a Paulo non sciretur. Quando ergo Filii sui fidem dedit ei, tunc utique Filium suum manifestauit ei, et ipse Filius ibi erat, ubi ipse reuelauit. Sicut, uerbi gratia, in utero uirginis Marie ubi erat, ibi carnem assumpsit.

Neque ueni Hierosolymam. Questio est: quare dicat se non uenisse Hierosolymam, nisi post tres annos, cum in Actibus apostolorum legatur quia, postquam baptizatus est, cepit predicare in Synagogis Iudeorum, insurrexerunt contra eum Iudei, ob quorum persecutionem uenit Hierosolymam? Que questio ita soluenda est: Non ueni, inquit, Hierosolymam ad apostolos gratia uisitandi eos, neque causa discendi, sicut nec hic habetur, sed causa persecutionis ueni Hierosolymam, sicut ad aliam quamlibet  ciuitatem irem, si in meo itinere esset, uerbi gratia, ut in Samariam aut in Bethleem. De qua uice dicit Lucas in Actibus apostolorum, ad antecessores meos apostolos, ueni, subaudis neque causa discendi, neque uisitandi eos ista uice; sed abii in Arabiam, de Hierusalem subaudis fugerat. Dicit beatus Hieronymus: Quid mihi prodest si audio Paulum abiisse in Arabiam, et reuersum inde Damascum, si nescio quid ibi fecerit? Forsitan prohibitus est a Spiritu sancto ibi uerbum loqui, sicut in Asia: ideoque non dixit Scriptura quid ibi fecerit; sed si perpendimus interpretationem nominum itus et reditus illius, aliquantulum utilitatis inuenire poterimus. Quod autem per Arabiam intelligamus uetus Testamentum,  ipse Apostolus ostendit alibi, ubi loquitur de Agar et Sara : Hec enim, inquit, sunt duo Testamenta, et Sina mons est in Arabia. Damascus uero, que interpretatur sanguinem bibens uel effundens, quia ibi interfectus est Abel a Cain, ubi postea edificauit seruus Abrahe illam ciuitatem, uocans eam de nomine suo Damascum, significat Nouum Testamentum ubi continetur passio Christi. Abiit ergo Apostolus in Arabiam, quia scrutatus legem et prophetas, ibi inuenit Christum promissum, non tamen datum. Reuersus est Damascum, quia transiit ad Euangelium, ubi Christum iam passum inuenit, et credidit in eum.

Diebus quindecim. Quindenarius numerus pertinet ad uetus Testamentum et Nouum, propter septenarium  numerum et octonarium; septenarius ad uetus Testamentum refertur propter sabbatum, octonarius ad Nouum, propter Dominicam resurrectionem, que octaua die celebratur. Et quia Apostolus doctrina ueteris et Noui Testamenti repletus erat, ideo non indiguit amplius manere cum Petro, nisi quindecim diebus.

Et iterum reuersus sum Damascum, etc., usque mansi apud eum diebus quindecim. Abiit in Arabiam; de Arabia reuersus est Damascum, et expleto triennio in Arabia et Damasco, uenit Hierosolymam altera uice uidere Petrum, non causa discendi, sed causa commendande caritatis, et ut humilitatis formam preberet aliis dum honorem prestitisset priori apostolo. Ex hoc apparet eum non causa discendi  uenisse, quia in tam paucis diebus non poterat doceri, et quia poterat aliquis etiam dicere: Ecquid si non didicit a Petro, didicit ab aliis? Huic obiectioni Apostolus subiunxit:

Alium autem apostolorum uidi neminem, nisi Iacobum fratrem Domini, filium scilicet Marie Cleophe, matertere Domini, que genuit de Alpheo.

Ecce coram Deo, quia non mentior, id est digna sunt conspectui Dei, quia uera sunt.

Deinde ueni in partes Syrie prouincie, et Cilicie, subaudis patrie, ubi est et Tarsus, ciuitas Pauli. uenit Apostolus in Syriam que interpretatur eleuata, ut humiliaret illam ad Christum; uenit ad Ciliciam que interpretatur assumptio lamentabilis, ut illam assumeret ad fidem Christi, et eam doceret habitum  penitentie et lamenti.

Eram autem ignotus facie Ecclesiis Iudee, etc. Ignotus quidem erat facie, sed nomine et fama erat notus. Iam enim per quatuordecim annos Euangelium predicabat. Non ideo dicit pluraliter ecclesiis, quod Iudei et gentes misti essent, sed tanta erat multitudo Iudeorum credentium, ut plures ecclesias facerent, quoniam qui persequebatur nos, id est credentes in Christum, aliquando, subaudis quando erat in iudaismo, nunc euangelizat fidem quam aliquando expugnabat, id est contra quam ualde pugnabat. Et in me clarificabant Deum, iuxta illud: Ut uideant opera uestra bona , et qui de persecutore fecerat predicatorem .



CAPUT II.


Deinde post annos quatuordecim ascendi Hierosolymam iterum. Iuncti tres anni superiores cum his quatuordecim fiunt septemdecim. Ex quo colligitur quoniam decimus septimus annus predicationis sue, quando tertia uice uenit Hierosolymam. Sed que causa exstitit illum uenire Hierosolymam? Seditio erat inter Iudeos credentes et gentiles; dicebant enim Iudei: Estis baptizati, et creditis in Christum, non potestis saluari aliter, nisi circumcidamini et legem obseruetis. Ideo ut hanc seditionem compesceret, reuelante sibi Spiritu sancto, uenit Hierosolymam, cum Barnaba. Barnabas erat Iudeus et circumcisus, Titus gentilis et in circumcisus. Ideo ergo cum istis duobus ascendit, ut si apostoli aliique Iudei  dicerent illum non recte predicare in gentibus, istorum testimonio tueretur, dum dicerent illi: uere sicut uos predicatis, ita et magister noster: et sic sentit in omni fide sicut et uos. Ideo dicit: et contuli cum illis Euangelium, ne uideretur ab aliis aliquid accepisse. Nam inter se conferre, et docere, ac discere hoc interest, quia conferunt cequales, docent et discunt superiores et inferiores. Contuli cum illis, hoc est cum Petro, Ioanne et Iacobo. Seorsum autem cum illis qui uidebantur aliquid esse, in Petro aliisque apostolis locutus sum, non in conuentu Iudaici populi, sed separatim. Quare seorsum? quia multa sciebat ille que generalis multitudo non poterat capere: uel seorsum, ne dum prohiberet penitus  circumcisionem, persecutionem Iudeorum contra se excitaret. uidebantur, inquit, aliquid esse a semetipsis. uidebantur enim doctrinam habere a se et uirtutem, sed neque doctrinam neque uirtutes, neque boni aliquid habebant a se, neque a suis meritis: ideo licet populo uiderentur aliquid esse, nichil erant. Ne forte in uacuum currerem, aut cucurrissem? Licet uideatur durum, tamen beatus Hieronymus hunc uersum interrogatiue dicit esse legendum, quia huiuscemodi sensus est: Nunquid ideo contuli cum illis seorsum quod timerem ab illis reprehendi, quasi mea doctrina non esset uera, et illorum roboratione indigeret, aut quasi inaniter currerem predicando de loco ad locum? Non; sed potius ut illi a me alta et profunda mysteria audirent, quod minus  capaces non poterant capere, et non possent dicere Galatis: Nolite credere Paulo, quia mendacium predicat; aliud enim apud nos predicat uel docet, aliud apud uos: apud uos predicat circumcisionem non obseruandam, apud nos circumcidit Titum. Unde Apostolus uolens eos confirmare in fide, et a circumcisione ducere, dixit: Si Titus, cum esset mecum, non est compulsus ab apostolis circumcidi, neque minis, et terroribus, ac multitudine Iudeorum, quare uos seducimini solummodo uerbis?

Sed neque Titus, qui mecum erat cum esset gentilis, compulsus est circumcidi. Cum uenisset Apostolus Hierosolymam, Iudei curiositatis causa submiserunt uiros in secreto loco, de quibus non poterat suspicio  esse, qui considerarent utrum Apostolus illorum timore perterritus circumcideret Titum.

Introierunt explorare libertatem nostram quam habemus in Christo Iesu. Libertas maxima est in Christo Iesu, id est in fide Euangelii, quia per fidem Domini Saluatoris liberi efficimur in baptismate, non solum a peccatis, sed a seruitio etiam legis.

Neque ad horam cessimus, id est non consensimus eis uel ad tempus, ne seruituti legis subiiceremur, ut fides Euangelii, quam uobis predicauimus maneat semper in uobis, et non circumcidamini.

Ab his autem qui uidebantur. Ab his, id est Petro, et Iacobo, et Ioanne, qui uidebantur aliquid esse a semetipsis, sicut supra diximus, quales aliquando fuerint, antequam per aduentum Spiritus sancti corroborarentur,  non pertinet ad me ut dicam, sed hoc solummodo dicam, quia nichil mea interest, hoc est: nulla distantia inter me et illos est; et hoc ideo, quia non est Deus acceptor personarum. Fuit Paulus persecutor Christianorum, Petrus negauit postquam ab illo doctus est. Ioannes et Iacobus tempore passionis, relicto eo, fugerunt cum aliis apostolis. Qui uidebantur aliquid esse, id est Petrus, Iacobus et Ioannes, nichil mihi contulerunt, sed e contra, subaudis ego contuli illis; uel aliter: cum putassent aliqui reprehensores mei esse, non solum reprehensores non fuerunt, sed etiam laudatores et fautores exstiterunt mee predicationis. Ita diuidunt et distinguunt Augustinus et Hieronymus hunc uersiculum cum tali subauditione: cum uidissent, subaudis a  subsequentibus, Iacobus et Ioannes, qui uidebantur aliquid esse, quod ita datum, id est concessum est mihi Euangelium preputii, id est gentium, sicut Petro creditum est Euangelium, circumcisionis, hoc est Iudeorum.

Et cum cognouissent gratiam que data est mihi, dexteras societatis mihi dederunt et Barnabe. Cetera per parenthesim dicta sunt sicut Petro circumcisionis; hanc autem habet consuetudinem Apostolus, ut circumcisionem Iudeos et gentiles preputium appellet. Qui enim operatus est Petro in apostolatum circumcisionis, operatus est mihi inter gentes, et est sensus: Qui Petrum magistrum et principem fecit esse omnium Iudeorum credentium, me etiam in predicationis officio preposuit omnibus gentibus. Dicit  beatus Augustinus quodam loco beato Apostolo maiorem sapientiam pre omnibus apostolis concessam esse, et hoc ideo, ut quia ipse omnibus gentibus et philosophis predicaturus erat, omnibus gentibus et philosophis eius predicatio sufficere posset. Sed dicet aliquis in isto loco: Nunquid ergo Petrus magister Iudeorum, si uideret aliquem gentilem uelle conuerti ad fidem, non suscipiebat eum, nisi circumcideretur, aut Paulus magister gentium suscipiebat aliquem Iudeorum circumcisum? Utique Petrus suscipiebat gentilem, non cogens eum circumcidi, ut Cornelium, et Paulus non respuebat Iudeum propter circumcisionem. sed tantummodo legales obseruationes docebat non esse obseruandas carnaliter. Qui  uidebantur columne esse. Dicit beatus Augustinus: Columne uidebantur esse illi, sed non erant. Sed uideamus que sint solidissime columne. Salomon dicit: Sapientia, que est uerbum Dei Patris, edificauit sibi domum, in utero uidelicet uirginali excidit columnas septem , id est septem Ecclesias, ad quas scripsit Ioannes in Apocalypsi sua ; que septem Ecclesie uel columne faciunt unam Ecclesiam et unam columnam, de qua dicit Apostolus Timotheo: Ut scias, inquit, quomodo oporteat te in domo Dei conuersari, que est columna et firmamentum . Si ergo isti columne non fuerant, quid est quod Dominus dicit: Qui uicerit, faciam illum columnam in templo meo ? Ut ergo dicit Apostolus et beatus Augustinus assentit, columne a semetipsis non erant, licet uiderentur a simplicibus  a se esse quod non erant, et columne erant a Domino solidate sine suis meritis, et fundatores Ecclesie erant et sustentatores. Dexteras dederunt mihi. Quod dicit dexteras societatis dederunt mihi et Barnabe, nichil est aliud nisi in suam societatem receperunt nos et familiaritatem. Tractum est hoc a negotiatoribus, qui causa negotiationis uenientes ad exteras regiones, in primis ut ibi aduenerint, ad eos prefectus loci et homines accedunt ibi habitantes, et interrogant illum qui preest eis: Pacificusne est ingressus tuus? Et ille: Pacificus. Tunc mutuo dant sibi dexteras manus, et alternatim se osculantur, ac deinceps cum pace negotium suum explent, libere incedentes, et cum securitate in iudicium illorum. Sic etiam et  illi cum Apostolo fecerunt pacem, ut ille et Barnabas inter gentes predicarent, ipsi autem inter Iudeos.

Tantum subaudis preceperunt nobis, ut pauperum illorum memores essemus, qui propter Christum sua reliquerant, uel qui spoliati fuerant a Iudeis, ut Nicodemus et alii. Quod etiam sollicitus fui hoc ipsum facere, mittens eis que necessaria erant, a gentibus fidelibus munuscula accipiens.

Cum autem uenisset Cephas Antiochiam, in faciem, id est presentiam, restiti ei, quia reprehensibilis erat, id est reprehensione dignus.

Prius enim quam uenirent quidam, subaudis Iudeorum, ab Iacobo, id est ab Hierosolymis, ubi erat Iacobus constitutus episcopus credentibus ab Apostolis,  cum gentibus edebat: cum autem uenissent, subtrahebat se et segregabat, timens eos qui ex circumcisione erant, hoc est timens reprehendi ab illis.

Sed cum uidissem quod non recte ambularent. Non recte ambulabant, quia segregabant se a gentibus quasi immundis, eo quod non essent circumcisi.

Dixi Cephe coram omnibus. Ideo publice eum relarguit, quia ipse publice peccauit, ut et eius correptione ceteri corroborarentur in fide. Publica enim culpa publica eget castigatione coram omnibus, ut in canonibus habetur. Quomodo gentes cogis iudaizare? Non cogebat eos circumcidi uerbis, sed operibus, per hoc quod se ab illis segregabat. Poterant enim gentiles dicere: Si essemus saluati et  mundati per baptismum, nequaquam nos quasi immundos reputaret: melius est ergo ut circumcidamur. Si tu cum sis Iudeus. Iudeus erat Petrus natura, et gentiliter uiuebat non adorando idola, sed non credens saluari posse per circumcisionem, sed per baptismum, sicut et gentiles saluabantur non per circumcisionem, sed per baptismum.

Nos natura Iudei sumus, et non ex gentibus peccatores, quia gentiles peccatores appellabantur, et est sensus: O Petre, si nos qui Iudei naturaliter sumus, iustificati non sumus per legem, quare cogis gentes iudaizare, non uerbo, sed opere, ut credant se saluari non posse per baptismum sine circumcisione. Nos scimus quia non iustificatur homo per obseruantiam legalium mandatorum; ex operibus legis  dicit, id est per oblationem sacrificiorum carnalium, per obseruationem mandatorum, per circumcisionem non iustificabitur omnis homo, id est nullus iustificabitur.

Quod si querentes, nos qui natura sumus Iudei, iustificati in Christo, id est in fide Christi, in baptismate, inuenti sumus peccatores dum uenimus ad baptismum. Nunquid Christus fecit nos peccatores ut peccata haberemus, et inueniret in nobis quod mundaret? Absit. Sed quia lex non poterat nos iustificare, ideo uenimus ad Christum, ut credentes in eum iustificemur.

Si enim quod destruxi hoc iterum reedifico, preuaricatorem me constituo. Id est, si circumcisionem quam predicaui dimittendam iterum predico obseruandam  esse, transgressorem me facio, tam legis Mosaice, quam Euangelii, quia si circumcisio poterat iustificare, imo quod illam destruxi transgressor exstiti: et si postquam ueni ad Euangelium, iterum redii ad carnalem legem, similiter preuaricator exstiti. Et notandum quia contra Petrum ista loquebatur, qui cogebat gentes circumcidere non uerbo, sed opere, subtrahendo se ab illis, cum et ipse circumcisionem predicauerat non obseruandam.

Ego enim per legem, subaudis Euangelii, mortuus sum legi Moysi, id est nichil illi debeo, quia non sum subiectus ei; uel per legem spiritaliter intellectam mortuus sum legi carnali, quia carnaliter illam non obseruo. Ut Deo uiuam per fidem et iustitiam.

Christo confixus sum cruci, id est confixus sum in  cruce Christi, quia peccata mea in cruce illius affixa sunt, id est deleta et mortificata.

uiuo autem iam non ego. uiuebat quidem substantialiter, sed non uiuebat in illo malitia, sed iustitia. Esxtinctus et mortuus erat in illo seuissimus persecutor, et uiuebat in illo piissimus predicator. uiuit uero, siue regnat in me Christus per fidem et per omnes uirtutes.

Non abiicio gratiam Dei, id est non repello fidem Christi, Euangelium et remissionem peccatorum: que omnia nobis gratis data sunt. Si enim per legem iustitia, id est si lex poterat iustificare, Christus sine causa mortuus est, et eius passio nec profuit, nec obfuit.



CAPUT III.


O insensati Galate. Unaqueque gens suam proprietatem in conuersatione et moribus habet. Unde Galatis proprium est ut, licet feroces sint, siut etiam stolidi siue stulti, facileque transferri possint de una re ad aliam: quis uos fascinauit? id est quis uobis nocuit, uel qui uos decepit? Fascinari dicuntur pueri, et parua animalia, pullique auium, hominum uisu et incantatione. Ante quorum oculos Christus iehsu prescriptus est, in uobis crucifixus. Ante illorum oculos erat Christus iehsu cruxifixus prescriptus, quia illi non solum quatuor libros Euangelii habebant, ubi passio Christi continetur completa, sed etiam libros ueteris Testamenti Greco sermone secundum septuaginta Interpretes habebant, in quibus  pronuntiabatur et predicabatur passio Christi, in quibus quasi ante oculos ipsorum erat Christus crucifixus.

Sic stulti estis, ut cum spiritu ceperitis, nunc carne consummemini. Id est cum spiritualiter cepissetis conuersari, uel cum per Spiritum sanctum cepissetis loqui uariis linguis, nunc carnali obseruatione deficiatis, postponentes omnia spiritalia, et transeuntes ad carnales obseruationes, id est ad circumsionem carnis et ad legalia sacrificia. Aliter: in primordio fidei, omnes credentes in Christum accipiebant Spiritum sanctum, sicut modo, et insuper accipiebant diuersitatem linguarum per quod ostendebatur eos habere Spiritum sanctum. Quod nullo exemplo melius probari potest quam illo quod in  Actibus apostolorum dicitur: quod cum dixisset Paulus quibusdam baptizatis, qui baptizati erant in Ioannis baptismate, si Spiritum sanctum accepistis credentes? responderunt: Sed neque si Spiritus sanctus est in nobis audiuimus, quia non possumus omnibus linguis loqui. Et cum baptizasset eos in nomine Iesu, ceperunt loqui uariis linguis, et isti Galate non acceperunt Spiritum sanctum et diuersitatem linguarum ex operibus legis: sed quia crediderunt in Christum, audientes ab Apostolo fidem Domini predicari. Ex auditu fidei dicit, quia audit homo quid credere debeat, et interrogatur ad fontem quomodo credat, et sic baptizatur.

Tanta passi estis sine causa? Multa mala passi fuerant a Iudeis et a persecutoribus pro fide Christi,  eo quod nolebant circumcisionem seruare. Si tamen sine causa. Si affirmatiua coniunctio est, id est certe sine causa patimini, si iterum ad carnalium desideria et circumcisionem seruandam reuertimini.

Qui ergo tribuit uobis spiritum, subaudis sanctum, et operatur uirtutes in uobis, subaudis miraculorum et linguarum. Ex operibus legis, subaudis hoc facit, an ex auditu fidei? subaudis: non propter obseruantiam legis hoc prestitit nobis, sed propter fidem; quia per fidem iustificati placemus Deo.

Igitur qui ex fide sunt benedicentur cum fideli Abraham, id est qui fidem Abrahe habent benedictionem Abrahe consequentur.

Quicunque enim ex operibus legis sunt, sub maledicto  sunt, id est qui per legem putant se iustificari, sub maledictione legis sunt, quia non possunt omnia implere que ibi continentur. Unde Petrus Iudeis: Cur, inquit, tentatis imponere nobis iugum, quod neque nos, neque patres nostri portare potuimus. Sub quo maledicto sunt? sub illo: Maledictus omnis, et cetera. Lex autem non est ex fide, fides est ea credere et sperare que non uidentur; lex ergo non complebatur fide, sed opere: Euangelium autem completur fide magis quam operibus, quia sola fides saluat. Quicunque ergo faciebat ea precepta que lex precipiebat, uiuebat in illis, quia protelabatur ei presens uita usque ad statutum finem a Deo: qui uero transgressor erat legis iubebatur interfici, dicente lege: Qui hoc uel illud fecerit occidatur.

 Christus nos redemit de maledicto legis. De quo maledicto? de illo quod dictum est ad Adam: In quacunque die comederis ex eo, morte morieris . De hoc maledicto, id est de hac morte redemit nos, reuocando ad uitam: quia morte sua simpla duplam nostram destruxit; et quomodo? factus pro nobis maledictum. Non est ipse factus maledictus, sicut beatus Ambrosius dicit, ut peccatum haberet, sed factus est maledictum, id est hostia pro maledictis et peccatoribus, pro nobis uidelicet, qui sub maledicto primi hominis et sub morte tenebamur. uel, ut beatus Augustinus dicit: Factus est maledictio, id est factus est mortalis, sicut et nos, licet sine peccato esset.

Quia scriptum est: Maledictus omnis qui pendet in ligno. Euticus hoc modo exponit hunc uersiculum:  Maledictus omnis nocens qui culpa sua et peccato suo pendet in ligno; qui uero innocens est, si iniuste suspensus fuerit, non ideo maledictus erit. Quid ergo si Mardocheus innocenter suspensus esset in ligno, quod ei Aman parauerat, nunquid maledictus esset ideo? minime. Ita Christus, licet maledictum illud sustineret, id est passionem et cruciatum, et peccata nostra assumeret, tamen non ideo fuit maledictus neque peccator, quia sic accepit ipse peccata nostra, non ut haberet, sed ut deleret. uel etiam quantum Iudeis uidebatur, maledictus erat, id est peccator.

Fratres, secundum hominem dico, id est secundum humanam consuetudinem, et secundum humanam legem, tamen hominis confirmatum testamentum nemo  spernit. Testamentum dicitur a testibus, quorum nomina ibi scribuntur, et a quibus illud confirmatur testamentum, uel charta, siue scriptum quod pater facit de suis rebus filiis suis, quid unusquisque post mortem eius possideat de hereditate paterna. Quod testamentum nemo despicit, ut aliter illud comprehendat et diuidat, neque aliter ordinat, nisi ut pater uiuens ordinauit.

Abrahe dicte sunt promissiones et semini eius. Dicit singulari numero, Abrahe dicta est promissio et semini eius; sed quia multe promissiones ad eum facte sunt, tam de terra promissionis quam etiam de Domino Iesu Christo, ideo dixit pluraliter: Abrahe dicte sunt promissiones et semini eius. uideamus et  consideremus que sint ille promissiones, si forte inueniamus aliquid de nobis gentibus ei promissum. Prima promissio facta est quando eum uocauit Dominus, promittens ut si egrederetur de terra sua, futurus esset in gentem magnam dicens: Exi de terra tua et de cognatione tua; et uade in terram quam monstrauero tibi, et faciam te in gentem magnam; deinde dixit ei: Benedicens benedicam tibi, et multiplicabo te, etc.; et rursum: In semine tuo benedicentur omnes gentes; et: Patrem multarum gentium posui te . Quod autem subiungitur, et semini eius, subaudis dicte sunt promissiones; quamuis Apostolus specialiter semen Abrahe Christum intelligat, possumus tamen simplici modo semen illius accipere Isaac, filium eius, et Iacob, nepotem eius,  ad quos etiam repromissiones legimus factas. Nam legitur in Genesi quod, dormiente Iacob, quodam loco apparuerit ei Deus, dicens: Terram in qua dormis tibi dabo et semini tuo. Dicamus modo et secundum Apostolum: Abrahe, inquit, dicte sunt promissiones et semini eius, id est Christo. Que sunt ille promissiones, que dicte sunt Christo uel in Christo? quod in illo benedicende essent omnes gentes, iuxta quod iam diximus, inquit: In semine tuo benedicentur omnes gentes. Semen ergo Abrahe Christus est, quia Abraham genuit Isaac, Iacob, Iacob autem Iuda, de cuius tribu et progenie assumpsit carnem Dominus in utero uirginali beate Marie, et processit uelut sponsus de thalamo suo. Sed queri potest quare omnes gentes dicantur benedicte in Christo, cum  adhuc omnes gentes non credant in eum, et nulli dubium sit alium non mereri benedici, nisi qui fidem eius habet? Quod duobus modis potest solui: Potest enim synechdochicos accipi, hoc est a toto pars, quia licet omnes non credant, tamen ex omnibus gentibus fidem eius habent: uel omnes qui merentur benedictionem, in Christo benedicuntur. Subnectit ergo Apostolus, et dicit: Non dicit, subaudis Abrahe dicte sunt promissiones, et seminibus eius, sed singulari numero dicitur semini. Non dicit Scriptura: In seminibus tuis benedicentur omnes gentes, sed in semine tuo, ut de Christo intelligamus dictum. Si enim dixisset pluraliter seminibus, fortasse diceret aliquis contendendo de Dauid et de aliis Iudeis esse dictum. Quodam loco, beatus Hieronymus, qui omnes  scripturas sacras ueteris et Noui Testamenti sensu et memoria peragitabat, dicit: Nusquam potuit inuenire semina plurali numero posita, quando de propagatione filiorum res agitur. Si uero ad sementem fructuum pertinet, inuenitur pluraliter positum, ut in Genesi habetur: Precepit, inquiens, Ioseph Aegyptiis, ut acciperent semina, et seminarent, ne forte terra redigeretur in nichilum .

Hoc autem testamentum, id est illud promissum quod fuerat factum ad Abraham, dico ego confirmatum a Deo. Hunc uersiculum uario modo in suis scripturis distinguunt doctores. Quidam enim faciunt perfectam distinctionem, ubi dicitur a Deo; quidam uero mediam! quod utrumque conuenire potest. Testamentum  hic appellat promissionem, que facta est ad Abraham, quod in semine eius, hoc est in Christo, benedicende essent omnes gentes. Quomodo istud testamentum uel ista promissio est confirmata? natus est Christus ex uirgine Maria de semine Abrahe; predicauit in seculo, miracula fecit; redemit genus humanum sua passione; misit discipulos suos predicare et baptizare, et completum est quod promisit Abrahe quando apostoli profecti predicauerunt ubique, ipso cooperante, intantum ut in omnem terram sonus eorum procederet, et in fines orbis terre nominis eius fama diuulgaretur, tunc in semine Abrahe, id est in Christo, benedicte sunt omnes gentes, eo modo quo superius diximus, et promissio eius impleta est.

 Lex que post quadringentos et triginta annos facta est, uel data in monte Sina, non fecit irritum, subaudis testamentum, ad euacuandam uel ad destruendam promissionem Abrahe. Irrita res est inanis et uacua; uerbi gratia: sicut solent folliculi esse grani frumenti, aut ciceris, siue alicuius leguminis uel seminis; lex ergo que data filiis Isrel post factam promissionem ad Abraham, non fecit uacuum et inane illud testamentum, ut illa promissio euacuaretur. De hoc numero quadringentorum et triginta annorum, uario modo doctores disputant, et per longas ambages circuitum illum colligentes; sed nos omnia illa succincte perstringentes, compendioso utamur exitu, computantes ipsos annos. A uocatione Abrahe de terra Chaldeorum usque ad ingressum  Iacob in Aegyptum computantur ducenti quindecim: iterum ab ingressu Iacob in terram Aegypti usque ad exitum filiorum Isrel ex ea, computantur similiter anni ducenti quindecim; qui simul iuncti complent numerum quadringentorum triginta annorum, post quos data est lex, ex quo repromissio facta est ad Abraham. Dicendum etiam est quomodo illud intelligendum sit quod loquitur ad Abraham Deus in Genesi: Scito prenoscens quod peregrinum erit semen tuum in terra non sua, et affligent eos, maleque tractabunt annis quadringentis . Non enim possumus inuenire quomodo per quadringentos annos sint afflicti, maleque tractati. Narrat namque Scriptura quia post mortem Ioseph surrexit rex in Aegypto qui ignorabat Ioseph, et cepit affligere filios Isrel. Sed  sciendum est quia quod dixit, Peregrinum erit semen tuum in terra non sua, ad omne tempus quadringentorum annorum est referendum, quo Abraham, Isaac et Iacob in terra non sua peregrini et aduene fuerunt, filiique eorum post eos longo tempore. Quod autem subiungit, Seruituti eos subiicient, maleque tractabunt annis quadringentis, ad extremam partem et ad ultimum quadringentorum annorum est referendum, in quo illi afflicti sunt a morte Ioseph, usque ad egressionem illorum de Aegyptiaca seruitute.

Nam si ex lege hereditas, iam non ex promissione, hoc est: si per legem data esset Abrahe hereditas terre repromissionis, quam possedit in filiis suis,  uel hereditas totius mundi, quam possedit in Christo, qui de semine eius natus est, iam non esset repromissio illa datio, sed lex. Hereditatem totius mundi Abraham in Christo possidet; Abrahe autem non per legem donauit Deus hereditatem totius mundi, sed per repromissionem datum est semen, quod est Christus, in quo benedicuntur omnes gentes.

Quid igitur lex? Beatus Augustinus, exponens hanc epistolam ad Galatas primum ita distinxit: Quid igitur? sed postea relegens ea que dictauerat, correxit suum errorem in libro Retractationum, atque ita distingui precepit: Quid igitur lex, id est ut quid uenit lex? aut quid profuit? uel quare data est, si Abrahe hereditas per repromissionem data est? Ad hec sibi respondit ipse Apostolus, inquiens: Propter  transgressiones posita est quoadusque ueniret semen, id est Christus, cui Christo, uel semini, promiserat, subaudis quod in ipso benedicende essent omnes gentes. Transgredi, est ultra ire et preuaricari; ideo ergo data est lex post repromissionem, ut homines compesceret et prohiberet a peccatis, qui proni erant ad transgredienda precepta omnipotentis Dei et naturalem legem. Statim enim ut egressus est populus de ergastulo Aegyptiorum, antequam transiret mare, murmurauit, rursumque transito mari murmurauit; atque dum peruenissent ad montem Sina, postquam acceperunt decem precepta, caput bouis quem adorabant Aegyptii coluerunt, et inclinati sunt ante illud. Pro talibus ergo et huiusmodi transgressionibus data est lex, ut prohiberet talia, Deo minante  mortem illis. Ordinata per angelos, hoc est disposita, et descripta, atque dictata est ipsa lex per angelum. Per subiectam siquidem creaturam loquebatur Deus ad Moysen, hoc est per angelum, sicut Stephanus in Actibus apostolorum dicit Iudeis: Hic est Moyses qui fuit in Ecclesie solitudine cum angelo, qui locutus est ei in monle Sinai . In manu Mediatoris, id est in potestate uerbi Dei, hoc est Filii Dei, qui postea assumendo carnem, nobis mediator factus est. Nisi enim hominem assumeret, mediator nobis alio modo esse non posset. Sed assumendo carnem nostre fragilitatis, nobis factus est mediator, assistens nunc uultui Dei pro nobis, et per illum nostras preces dirigimus ad Deum Patrem. Quidam uoluerunt interpretari in hoc loco mediatorem Moysen, propter  hoc quod ipse dixit: Ego sequester et mediator fui inter Deum et uos in tempore illo. Sed melius est, secundum beatum Augustinum, ut modo superiori intelligamus, referentes ad illum Christum, cuius dispositione ipsa lex data est per angelorum ministerium. Sicut potestate eius predicta sunt oracula prophetarum, qui dicebant uerbum Domini quod factum est ad Iel, aut Isaiam: ita eius dispositione conscripta est lex.

Mediator autem unius, subaudis Patris, non potest esse, sed inter duas, aut inter plures, ut ipse sit medius: Deus autem unus est. Hoc ideo addidit Apostolus, ne quis putaret Christum ab unitate diuine nature penitus esse diuisum, quia mediatoris suscepit  officium. Licet enim ipse nobis mediator sit per humanitatem, tamen non est abruptus a natura paternitatis diuine. Sed ipse qui est uerus Deus et uerus homo in una natura semper, ipse manet equalis Patri in natura et potestate diuinitatis.

Lex ergo aduersus promissa Dei, id est nunquid ergo lex contraria est promissioni omnipotentis Dei, que facta est ad Abraham de Christo, quod in semine eius benedicende essent omnes gentes? Absit. Non fiat istud ut aliquis credat legem contrariam esse huic promissioni ut illam euacuaret. Si enim data esset lex que posset uiuificare, id est iustificare. Anima quandiu non peccat, uiuit Deo: cum uero criminibus se implicat, moritur. Lex illa Mosaica non poterat hominem ab hac morte suscitare, quia  ostendebat peccata, non tamen tollebat. Impossibile quidem erat sanguine hircorum auferri peccata. Quod si posset uiuificare hominem et ianuas aperire regni, uere ex lege esset iustitia, hoc est putaretur esse exclusa promissio. Si enim lex posset nos mundare et iustificare, quid esset necesse Christum uenire? Sed quia illa hoc non ualuit, ideo aduentus Christi nobis necessarius fuit.

Sed conclusit Scriptura legis omnia genera hominum et omnes Iudeos sub peccato, id est ostendit quod nullus esset qui illam posset implere. Dicebat enim lex: Non occides, non adulterabis, non facies hoc uel illud: quia si feceris, morte anime morieris. Predicebat ista cauenda: sed si committerentur, non tollebat; et dum aliquis illa perpetrabat, ostendebat  illum lex esse peccatorem. Si ergo ostendebat peccata et non tollebat, nunquid erat auctor sceleris et culpe peccantium? minime. uerbi gratia: sic erat ipsa lex sicut quidam rex, uel quelibet maiestas terrena, que statuit et proponit legem et edictum, ut si quis hoc uel illud fecerit, aut in carcerem detur, aut capite truncetur. Transgreditur aliquis edictum illud et ponitur in carcerem, nunquid rex auctor est sue culpe? quod si inde liberatur, gratia et pietas est regis. Et lex ostendebat peccata et prohibebat, non tamen tollebat; ut promissio ex fide Iesu Christi, que facta est ad Abraham, daretur credentibus, ut in nomine eius benedicerentur omnes gentes, et in fide ipsius iustificarentur, essetque gratia et indulgentia illius, ut quos lex non poterat  saluare, ipse redimeret, et qui per legis opera non eramus digni saluari, iustificationem per eius fidem obtineremus, etc.



CAPUT Iu.

Quanto tempore heres paruulus est. Secundum consuetudinem humane legis loquitur hic Apostolus. Solent enim patres morituri filios suos paruulos quos heredes relinquunt committere sub tutoribus et actoribus, usque ad illud tempus quo ipsi possint res proprias regere, hoc est, secundum legem Romanam, usque ad uicesimum quintum annum. Ipsi etiam tutores cum consilio scabinorum in generali malo debent eligi. Quandiu autem sub illorum tutela est  paruulus, nichil distat a seruo, licet dominus seruorum et filius regis, aut comitis, siue alicuius principis sit, quia sicut seruus flagellatur, flagellatur et ille plerumque etiam a seruo. Tutores sunt defensores rerum causidici et aduocati. Quod autem dicitur hic actoribus, quidam doctores dicunt melius esse auctoribus isto in loco, quia auctor ipse est tutor siue aduocatus: actor uero est patronus, nutritor, qui more paterno nutrit illum, et ad tutorem pertinet defendere et disponere res pueri, uictumque et uestimentum ministrare: ad auctorem uero disciplina et honestas morum et conuersationis. Similiter Iudei, quandiu fuerant paruuli sensu, sub tutoribus actoribusque fuerunt, usquequo uenit dispositum tempus a Deo Patre, quando misit eis Filium suum: tutores  uero illorum fuerunt reges et principes, ut Dauid et Zorobabel, quia defendebant hereditatem: actores uero sacerdotes et prophete, qui eos erudiebant secundum legem, et cogebant etiam a Dei cultura non recedere, si aliquis adorare uellet idola.

Ita et nos cum essemus paruuli, sub elementis mundi eramus seruientes. Elementa dicuntur quasi eleuamenta: eo quod ex illis omnia corporalia et uisibilia eleuata sunt. Quod uero dicitur hic, sub elementis mundi eramus seruientes, quantum ad Iudeos pertinet, dupliciter potest intelligi: ad primum intellectum elementa uocantur lex et prophete, quia sicut elementa initium et fundamentum sunt omnium corporalium, ita lex et prophetia initium et fundamentum sunt omnium diuinorum eloquiorum. Sic  etiam in epistola ad Hebreos elementa appellat legem: sub lege uero et prophetia erant seruientes. Aliter: sub elementis etiam seruiebant, quia sub obseruationis solis et lune degebant, celebrantes neomenias aliasque festiuitates. Notandum autem quia non dixit: elementis seruiebamus, sed sub elementis eramus, id est sub obseruatione legis et prophetie, uel sub temporum obseruatione, cursum et etatem lune attendentes; nam sol et luna elementa sunt: gentiles autem erant elementis seruientes.

At ubi uenit plenitudo temporis, id est prefinitum tempus a Deo Patre, finiente quinta etate, et inchoante sexta, misit Deus Filium suum factum ex muliere, id est ex semine mulieris opere Spiritus sancti creatum. Quidam uolunt dicere natum, sed  melius factum ex muliere propter hereticos, qui ducunt ut ingressus est uirginem, statim exiit. Factum sub lege. Factus est sub lege, quia octauo die est circumcisus: quadragesimo die sunt pro eo legalia munera oblata, et hoc ideo ut demonstraret legem esse sanctam, iustam et bonam: uel ut eos redimeret qui sub lege erant, id est qui subiecti erant legi, peccatores non ualentes per eam mundari; ut adoptionem, id est electionem filiorum, subaudis Dei, quam perdidimus in Adam reciperemus. Quoniam autem estis filii Dei adoptiui, non naturales, misit Deus Spiritum Filii sui. Spiritus sanctus communis est Patris et Filii, et quando mittitur a Patre, mittitur et a Filio. Clamantem, id est clamare nos  facientem: Abba Pater, subaudis, miserere mei. Abba Hebreum est et Syrum, Pater, Grecum et Latinum.

Itaque qui habet spiritum Christi non est seruus, subaudis peccati; sed filius, subaudis Dei, quod si filius, subaudis Dei, heres, subaudis uite eterne, id est non suo merito, sed gratia Dei per quem est redemptus.

Estote sicut ego, quia et ego, subaudis fui, sicut uos. Erant Galate infideles et peccatores alienati a Deo ut fuit quondam et Apostolus quando persequebatur Ecclesiam Dei, sed iam Dei gratia fidelis erat et iustificatus. Estote uos perfecti in fide, sicut et ego sum modo, et nolite desperare de uenia, quia et ego quondam fui infidelis et peccator, sicut uos estis modo et eo amplius. Obsecro uos, fratres, subaudis patienter  me audiatis; nichil me lesistis, subaudis quando primum uobis Euangelium predicaui, et sicut tunc me nichil lesistis et patienter audistis, ita et nunc nolite me ledere, sed cum patientia audite quod dicturus sum.

Testimonium enim perhibeo uobis, quia si fieri potuisset, sine uestro dispendio, oculos uestros eruissetis et dedissetis mihi, id est: si fieri potuisset ut oculis corporis possem maiora de Deo cognoscere, et arcana mysteriorum eius lumine corporis amplius penetrare, oculos uestros eruissetis et dedissetis mihi, tanta caritate erga me fruentes eratis, et in tantum desiderabatis audire uerbum Dei per me.

Filioli mei, quos iterum parturio, donec formetur Christus in uobis. Parturire est parere uelle. Beatus  Apostolus iam peperat Galatas in fide per Euangelium, sicut ipse dixit: Per Euangelium ego uos genui , sed illi recesserunt a fide et secuti sunt pseudoapostolos; dolensque Apostolus de eorum miseria, et uolens eos reuocare ad fidem Christi, parturiebat illos, id est parere uolebat iterum uerbo et exemplo, unde et dicit: Filioli mei, quos iterum parere uolo mea predicatione in fide Christi, sicut iam dudum uos parturiui, quando ad fidem uos adduxi donec formetur fides Christi in uobis. Tunc enim Christus in nobis formatus est, quando a nobis ita creditur sicut debet credi.

Scriptum est enim quoniam Abraham duos filios habuit. Non sine causa Apostolus ad memoriam reduxit factum Abrahe. Iudei namque in hoc maxime  gloriabantur, quia filii Abrahe erant secundum carnem: unde cum Dominus dixisset eis in Euangelium: Si uos Filius liberauerit, uere liberi eritis , responderunt illi: Nos filii Abrahe sumus, et nemini seruiuimus unquam.  Ergo Apostolus uolens Galatas sollicitos reddere, ne potuissent seduci a Iudeis, qui circumcisionem docebant obseruare, et sacrificia legalia offerre, dicentes: Non potestis saluari per passionem Christi, nec per baptismum, nisi circumcidamini et legalia sacrificia offeratis, ostendit eis quomodo Abraham non per obseruationem legis meruit iustificari, et amicus Dei appellari, sed propter fidem sincerissimam, operationemque probatissimam.

 Sed qui de ancilla, id est Ismel qui de Agar secundum carnem natus est, id est secundum humane consuetudinis usum. Dicit beatus Augustinus quia consuetudo humane nature est ut senex iunctus iuuencule in coitu filios procreet: econtra senex et uetula copulati, naturale est ut desistant parere. Si uero iuuenis, cum ueterana mistus fuerit, dicit etiam illos posse propagare filios, licet illud rarissime in usu habeatur. Secundum hunc modum et naturalem consuetudinem quam primo diximus, ut si senex iunctus sit iuuencule, possit iuuencula generare, dicit Apostolus Ismelem natum esse. Qui autem de libera, id est Isaac de Sara, per repromissionem, subaudis Dei natus est, que facta est ad Abraham, non secundum consuetudinem humanam. Sed questio oritur in isto loco, quare  Apostolus Isaac solummodo per repromissionem dicat natum esse, cum legamus etiam de Ismele promissionem factam esse. Nam legimus in libro Geneseos , quia cum esset Agar in deserto Sur, apparuit ei angelus Domini inquiens: Agar, ancilla Sarai, unde uenis et quo uadis? Que respondit: A facie Sarai domine mee ego fugio. Cui angelus: Reuertere, inquit, et humiliare sub manu illius. Et rursum: Multiplicans, inquit, multiplicabo semen tuum. Ecce paries filium, et uocabis nomen eius Ismel. Hic erit ferus homo. Manus eius contra omnes, et manus omnium contra eum. Ad hoc dicendum est, quia quando ista promissio facta est, Ismel iam erat conceptus. Promissio uero que de Isaac facta est, antequam conciperetur data est Abrahe, sicut ex uerbis  angeli possumus probare, dicentis ad Abraham: Secundum hoc tempus ueniam, et erit Sare filius . Unde apparet Isaac, non secundum naturam humane consuetudinis esse natum, sed per repromissionem ex longeuo patre et uetula matre: et quod maius est, sterili, Deo operante, natus est.

Que per allegoriam sunt dicta, id est que superius dicta sunt de Agar et Sara. De Ismel quoque et Isaac spiritali er sunt dicta, et spiritali indigent expositione. Hanc habet consuetudinem beatus Paulus, ut spiritalem intelligentiam allegoriam appellet. Allegoria autem proprie ad grammaticos pertinet. Est enim tropus quo aliud significatur quod dicitur; et que hic dicta sunt, allegorice intelligenda sunt, ut sequentia manifestant. Hec, inquit, sunt duo testamenta,  id est illa que supra memorata sunt, significant duo testamenta. Nam quantum ad sensum pertinet littere, Agar et Sara due mulieres fuerunt, et Ismel et Isaac duo homines. Quantum autem ad spiritalem intellectum attinet, Agar ancilla, que filium genuit in seruitute, significat legem que genuit et habuit Iudaicum populum sub seruitutis iugo. In quo ergo fuit Iudaicus populus seruus? In hoc utique, quia cogebatur seruire legi, circumcisionem seruare, legalia sacrificia offerre, et cetera innumerabilia custodire, que impune non poterant transgredi. Non solum autem corporali uindicte transgressor subiacebat, sed etiam maledictioni subiiciebatur, que et ipsa lege continebatur: Maledictus  omnis, inquit, qui non permanserit in his omnibus . Et dum huiuscemodi mandatis stringebatur quodammodo seruus erat. Sara autem libera, que filium liberum genuit, significat gratiam Noui Testamenti que genuit populum Christianum liberatum in baptismate, non solum ab originalibus et actualibus peccatis, sed etiam ab omni seruitio legis, qui hereditatem Christi, hoc est patriam Christi hereditabit. Habuit autem et Abraham duos alios filios de Cethura, quam Hebrei Agar dicunt esse, sed tamen illi non fuerunt digni ad hereditatem paternam admitti. Similiter in sancta Ecclesia sunt multi qui renascuntur in baptismate, et qui filii uidentur esse Abrahe; sed, quia opera non habent Abrahe, sequendo uarios errores, diuersaque schismata, et uariis criminibus se implicant,  non merebuntur cum electis hereditate patrie celestis frui. De istis talibus dicit Ioannes euangelista: De nobis exierunt, sed non erant ex nobis . Hec, inquit, sunt duo testamenta. Testamentum dicitur a testatoribus. Testamentum uero uetus habuit testatores, angelos, et Moysen, aliosque prophetas: Testamentum autem nouum, habuit unum uerissimum Dominum Iesum Christum, apostolos, quorum ministerio per quadrifidum orbem est diuulgatum. Unum, subaudis testamentum datum est, in monte Sina generans, subaudis Iudaicam plebem in seruitutem; que est Agar, hoc est, que significatur per Agar. Lex per doctores Synagoge generabat populum in seruitutem sibi.

Sina enim mons est in Arabia, prouincia, qui coniunctus  est ei que nunc est Ierusalem, hoc est conterminus terre repromissionis, in qua est Ierusalem, et, ipsa Ierusalem, seruit cum filiis suis, id est sacerdotibus et doctoribus qui in Ierusalem maxime habitabant, cum subiectis suis omnipotenti Deo sub seruitute legali. Arabia, prouincia est multas gentes et regiones in se continens, Ammonitas uidelicet, Moabitas, Philistheos, Idumeos et alias quamplures. In qua prouincia est Sina mons, tante magnitudinis et longitudinis, ut conterminus sit terre repromissionis, sicut sunt, uerbi gratia, montes qui cingunt Italiam, et diuidunt ab aliis regnis. Et omnia que superius premisit Apostolus, ideo texuit ut ad hoc perueniret quod modo dicit de Sina monte, qui est uicinus terre Iudeorum, ut ostenderet Iudeos non solum  per legem quam acceperunt, seruos esse, sed etiam ex uicinitate locorum, et quia mons illis adherebat, in quo legem seruitutis acceperunt.

Illa autem que sursum est Ierusalem. Ierusalem que interpretatur uisio pacis, significat sanctam Ecclesiam Deum mente uidentem, que constat ex angelis et hominibus, que partim iam regnat cum Christo, partim autem adhuc peregrinatur a Deo in terris. Sed de illa que iam cum Christo regnat in angelis et hominibus iustis, partim in corpore, partim in anima, non est dubium quin sursum sit in celesti beatitudine. De ista autem que adhuc peregrinatur in terris, querendum est quomodo sursum sit. Sursum dicitur esse, quia licet corpore inhabitet  terram, mente tamen inhabitat celum, dicens cum Apostolo: Nostra autem conuersatio in celis est , et semper celestia opera agit, id est illa per que ad celeste regnum possit pertingere. Que etiam bene mater nostra dicitur, quia apostoli et martyres, sanctique predicatores, qui nos precesserunt, ipsi nos genuerunt in fide Christi sua doctrina, et suis scriptis atque exemplis. De qua generatione dicit Apostolus Corinthiis: Per Euangelium ego uos genui .

Scriptum est enim: Letare, sterilis, que non paris, etc. Hoc testimonium in Isaia nobilissimo prophetarum habetur. Quod dupliciter potest intelligi. Dicit ergo Ecclesie de gentibus que diu et longo tempore sterilis mansit a bono opere, et Deo filios non generauit,  hoc est a destructione turris Babel, que nunc est Babylon usque ad aduentum Domini. Ibi enim diuisum est labium uniuerse terre, et tantummodo Dei cognitio in sola domo Hebreorum mansit. Dicatur ergo: Letare, id est gaude et exsulta, o Ecclesia de gentibus, que antea sterilis eras, et que Deo filios non pariebas, erumpe in gaudium, et clama pre nimia iucunditate, que non pariebas, quia plures filii Deo accepti tibi erunt quam Synagoge, que quondam habuit Deum omnipotentem uerum protectorem sui, uel que modo gloriatur, et putat se habere uerum Deum, cum illum amissum habeat postquam dixit, non habemus regem nisi Cesarem . Dicamus et altius iuxta beatum Augustinum, referentes ista ad Ecclesiam, que iam regnat  cum Christo in celis, que sterilis appellatur, non a bono opere et laude Creatoris sui, sed carnali propagatione: propter peccatum enim uenit mors, que nichil aliud est nisi dissolutio elementorum, et propter mortem uenit successio filiorum. In presenti siquidem uita necesse est ut procreentur filii carnales, qui patribus mortuis uel morituris succedant in hereditatem: in illa autem beatitudine ubi nemo moritur, non est necesse ut fiat successio filiorum per propagationem carnis. Quapropter appellatur sterilis, et dicitur ei congaudendo uoce prophetica: Letare, o Ecclesia, sterilis a carnali procreatione, que non paris filios carnales cum dolore et nimia anxietate, quia plures filii deserte quondam gentilitatis uenient tibi, quam ex Synagoga que olim habuit  Deum omnipotentem uirum, uel que modo gloriatur se habere. Omnibus enim patet plures ex gentibus transire ad gloriam sempiternam quam ex Iudeis. Similiter in presenti Ecclesia plures habet filios fideles ex gentilitate quam de Synagoga. Per omnes enim pene ciuitates et regiones, uicos quoque et uillulas gentiles clamant se credere in Christum, Iudeorum autem rarus aut nullus inuenitur qui credere in Christum confiteatur.

Nos autem, fratres, secundum Isaac promissionis filii sumus. Iungit se Apostolus Galatis credentibus, et dicit: Nos autem, fratres, id est ego et uos, secundum Isaac promissionis filii sumus, hoc est: Sicut nos qui in Christum credimus, filii Abrahe sumus,  dicente Domino ad Abraham: In semine tuo benedicentur omnes gentes , et sicut Isaac secundum promissionem natus est, ita nos filii sumus promissionis.

Sed quomodo tunc is qui secundum carnem natus fuerat, etc. Alloquitur Apostolus Galatas ut se custodiant a Iudeis, ne possint ab eis seduci: O Galate, cauete et declinate a Iudeis: quoniam sicut Ismel qui secundum humane consuetudinis usum natus erat, eodem modo quo superius diximus, persequebatur tunc Isaac, qui secundum spiritalem repromissionem datus fuerat Abrahe, ita et nunc persequitur iudaicus populus, qui designatur per Ismelem natum de ancilla, populum Christianum et alios qui designantur per Isaac natum de libera, ut ad seruitutem  illos legis inclinent. De ludo puerorum Ismel et Isaac, Iudei uaria disserunt. Quidam enim dicunt, quia uolebat quodam genere ludi prouocare ad saltum, tenens perticam in manu, ubi optabat eum ita debilitari, ut indignus fieret honore primogeniti et hereditate paterna. Quidam etiam dicunt, quia uolebat ei suadere quibusdam turpitudinibus misceri, pro quo notabilis et despectui haberetur patri et matri, et ut diximus, indignus fieret honore primogeniti. Sciebat enim se nullo modo posse pertingere ad hereditatem paternam et dignitatem primogeniti, utpote qui ex ancilla erat, licet primogenitus foret, nisi illum ita uituperabilem redderent aut in corpore, aut in leuitate mentis, ut patri et matri pro nichilo duceretur. Sed quidquid illud fuerit, plane apparet,  illum ludum non simplicem fuisse, pro quo mater indignata; precepit pariter matrem cum filio, a domo et consortio filii liberi eiici. Beatus etiam Apostotus, doctus ad pedes Gamalielis, legis doctoris, qui omnem scientiam legis et prophetarum que tunc temporis penetrari poterat, intellexit, similiter illum ludum non simplicem esse sciebat, quem appellauit persecutionem. uolebat enim eum leuem et scurrilem facere, ac dignitate priuari, et se sublimari.

Sed quid dicit Scriptura? Eiice ancillam et filium eius. Quantum ad litteram pertinet, ob huiusmodi causam quam diximus, precepit eam mater eiici: quantum uero ad spiritalem intelligentiam attinet, quandiu Iudei ancille filii uolunt esse, et filium libere persequi, hoc est, quandiu legi uolunt esse  subiecti in circumcisione et sacrificiis legalibus, non credentes se per passionem Christi posse saluari, et quandiu nos uolunt persequi qui iam sumus liberi effecti ab hereditate Ecclesie repellendi sunt. Non enim heres erit filius ancille cum filio libere. Hoc est, filius peccati et male concupiscentie, que potest intelligi per ancillam, filius carnalis legis, qui legem carnaliter obseruare nititur, non erit heres in hereditate patrie celestis cum filiis liberis, qui liberi efficiuntur in baptismate, non solum ab originalibus peccatis, sed etiam ab omni seruitio legis.

Itaque, fratres, non sumus ancille filii, sed libere. Id est, non sumus iam legis filii, que suos obseruatores seruos facit, sed filii noue gratie et filii Euangelii  per baptismum et per dona Spiritus sancti, que accepimus tam in baptismate quam per impositionem manuum episcoporum, et per communionem corporis et sanguinis Domini cui participamus, et illa libertate sumus liberi, qua Christus nos liberauit, per passionem suam et per baptismi gratiam. Omnis enim qui fidem Abrahe habet, et imitator operum Abrahe existit, utique filius est Abrahe, non per naturam, sed per imitationem, sicut alias Apostolus dicit: Si ergo uos Christi, ergo semen Abrahe estis . Qui uero fidem quam habet, bonis operibus non exornat, nimirum non reputabitur inter filios Abrahe, neque accipiet hereditatem celestem cum illis. Quapropter laborandum est omnibus nobis, ut fidem quam habemus exsecutione  bonorum operum studeamus decorare, ueri imitatores illius effecti.



CAPUT u.

Dico autem in Christo: Spiritu ambulate, et desideria carnis non perficietis. De hac lectione diuersi doctores non equaliter sentiunt, dicentes quidam de spiritu hominis locutum esse hic Apostolum, sicut Cassianus, uir prudentissimus, in Collationibus Patrum, quidam de Spiritu sancto, ut beatus Augustinus. Quod utrumque non incongrue, neque contra rectitudinem fidei accipi potest. Dicamus igitur, iuxta Cassianum: Spiritu ambulate, id est Spiritu ducente uiuite. Quid est ergo spiritus hominis? Principalitas anime, que et rationabilitas mentis appellatur, per quam possumus  cognoscere quid debeamus appetere, et quid uitare. Si  spiritu uixeritis, hoc est, si iuxta rationabilitatem et intellectum mentis uixeritis, desideria carnis, id est desideria carnalis hominis et concupiscentie male ac desideria delectationis praue non perficietis. Que sint desideria carnis, in subsequentibus manifestabitur. Dicamus et aliter, sequentes sensum beati Augustini. Notum habetur apud eruditos, Spiritu sancto dictante atque reuelante , Scripturas sacras conscriptas esse, et omnia diuina eloquia et precepta que in lege et prophetis et Euangelii gratia continentur, ab illo data esse. Idcirco dicit Apostolus: Spiritu ambulate, id est sicut Spiritus sanctus docet ac precipit in diuinis Scripturis,  ita uiuite et conuersamini, ambulantes et crescentes de uirtute in uirtutem, de fide ad spem, de spe ad caritatem, de caritate ad operationem perfectam. Quod si hoc feceritis, desideria carnalis concupiscentie non perficietis. Quid est quod dicit Apostolus?

Caro concupiscit aduersus spiritum, spiritus autem aduersus carnem. Nunquid potest caro aliquid concupiscere, si defuerit spiritus? Non. Quod probari potest ex corporibus mortuis. Postquam enim spiritum exhalauerint, non solum concupiscere non ualent, sed etiam aliquod membrorum per se mouere non possunt. Carnem ergo appellat hominem, qui carnalia tantum et corporalia querit, carnalem quoque consuetudinem et delectationem. Licet enim caro  non ualeat per se aliquid implere, si defuerit spiritus, tamen quandiu a spiritu uiuificatur, semper contraria uidetur spiritui, id est rationabilitati mentis. Quapropter dicit Apostolus: Caro concupiscit, etc. Quomodo concupiscit caro aduersus spiritum audiamus. Caro desiderat semper repleri cibis, inebriari, luxuriare, in omni delectatione manere, querens semper quod suum est. Ecce quomodo caro concupiscit aduersus spiritum. E contra spiritus concupiscit aduersus carnem, quia ille delectatur ieiuniis, abstinentia, castitate et his que carni contraria sunt. Sed sequendus est semper spiritus, quia ille querit per quod anima uiuit Deo. Similiter possumus et de Spiritu sancto dicere. Dum enim carnalis delectatio desiderat transgredi precepta Dei, aduersus Spiritum  sanctum concupiscit, et dum Spiritus sanctus prohibet in lege et prophetis atque in Euangelio que caro desiderat, aduersus illam concupiscit. Unde subdit Apostolus: Hec, inquiens, id est caro et spiritus sibi inuicem aduersantur, etc. Sic sibi inuicem contraria sunt caro et spiritus, ut quod uult caro, non consentiat spiritus: et quod spiritus, non consentiat caro, quia caro delectat seruire uitiis, spiritus autem uirtutibus.

Quod si ducimini spiritu. Id est, si rationabiliter uiuitis et conuersamini, non estis subiecti legi, et non est uobis necessaria lex, quia lex non est eius iustis posita, sed impiis et peccatoribus. Aliter: Si spiritu ducimini, id est si Spiritu sancto gubernamini, et si secundum quod Spiritus sanctus docet in Scripturis sanctis uiuitis, non estis subditi legi, sed alieni  estis ab ea, nichil ei debentes.

Manifesta autem sunt opera carnis, que sunt. Omnibus in Christum credentibus, maximeque illis qui spiritalem uitam sectantur, in tantum nota sunt, ut etiam ab illis se alienos reddant, scientes quia mortem generant. Fornicatio dicitur a fornicibus, hoc est a locis theatralibus et lupanaribus, que fornicibus, id est arcubus, sunt constructa, que et si arenaria tunc appellabantur, in quibus erant meretrices, cum quibus commiscebantur spurcissimi quique. Fornicari autem est cum puellis liberis, cum uiduis nondum Deo sacratis coire. Immunditia, impudicitia, luxuria, potest appellari quocunque modo fiat. Luxuria uero est noxius humor superabundans.

Idolorum seruitus est idololatria, que tunc temporis  erat pene in omnibus gentibus. Possumus et per hoc quod dicit, idolorum seruitus, altiori sensu auaritiam intelligere. Unde in Epistola ad Colossenses ueneficia sunt maleficia, hoc est malefice artes, per que coguntur sepe miseri amare et amari. Unde dicuntur ueneficia, quasi ueneno infecta. Inimicitie sunt male uoluntates. Contentiones sepe ex superbia procedunt quia uolunt contendere de questionibus diuinarum Scripturarum atque etiam humanarum, ut dum illi uictores existunt, glorificentur. Aemulatio est inuidia, de qua legitur, quod emulantes, hoc est, inuidentes Ioseph fratres sui, uendiderunt illum. Ira est grandis commotio animi. Et hoc distat inter iratum ac iracundum, quia iratus pro tempore est,  iracundus uero facile irascitur, et semper pronus est ad irascendum. Rixe sunt lites et contentiones que plerumque sine causa exsurgunt. Dissensio est discordia que solet oriri inter maritum et uxorem, inter fratres quoque atque contubernales uel commilitones. Secte sunt diuisiones. Idem sunt et hereses. Dicuntur autem uel a secando, id est diuidendo, eo quod diuidant se a communione aliorum sicut heretici faciebant, qui ab Ecclesie unitate se segregabant, de quibus Ioannes dicit: A nobis exierunt, sed non erant ex nobis . uel etiam a sequendo dicuntur secte, sicut hereses ab eligendo, uel herendo ex eo quod ex multis erroribus unum eligant, et illum sequantur.

Inuidie. Inuidia in geminam scinditur passionem,  cum aut is qui in honore est, uidens alium attente attendere, inuidet ei ne ad eumdem peruenire possit honorem: aut cum aliquis alterius felicitate torquetur, uidens illum superiorem se. Ebrietas. Briam genere masculino dicimus calicem aptum potioni uini. Comessatio dicitur mense collatio siue mense alternatio. Sunt enim conuiuia que celebrantur alternatim et preparantur a sociis per dies et uices; sunt alia que ex communicatione preparantur, quando unus affert panem, alius uinum, alius aliud. Que idcirco appellantur comessationes, hoc est mense collationes, quia sicut omnes propriis utuntur cibis et communibus, ita etiam pro libitu suo unusquisque quidquid scurrilitatis et otiositatis ei placet loquitur, ideo uocantur turpia conuiuia.  Et his similia, subaudis peccata, opera sunt carnis, que opera predico uobis modo sicut predixi. Ubi predixit? Non regnet peccatum in uestro mortali corpore , quoniam qui talia, subaudis opera agunt, regnum Dei non consequentur. Non dixit: Qui talia egerunt, sed qui talia agunt, id est qui in talibus permanent usque ad diem mortis sue, uitam eternam non possidebunt. Sic et Dominus dicet in die iudicii reprobis: Discedite a me, qui operamini iniquitatem , non qui operati estis, sed qui in peccatis uitam finistis.

Fructus autem spiritus est caritas. Charitas Grecum est, et interpretatur in Latina lingua dilectio. Dicitur autem dilectio, eo quod duos liget, Deum et hominem, uel duos proximos. Que merito in numero  uirtutum primatum tenet, quia ipsa ligat ceteras uirtutes. Est autem caritas, amor et dilectio qua diliguntur Deus et proximus et inimicus etiam propter Deum. Gaudium est exhilaratio cordis, et hoc distat inter gaudium et letitiam, quia gaudium nimia est exsultatio cordis et corporis: letitia uero est mediocriter, et fit solummodo in corde. Pax est quies et tranquillitas siue lenitas mentis, a qua Salomon nomen accepit, id est pacificus, eo quod in diebus eius quies esset data. Longanimitas est perseuerantia in bono opere, et tolerantia inter aduersa: unusquisque enim fidelis longanimis debet esse, ut perueniat ad premium promissum, iuxta quod Dominus ait: Qui perseuerauerit usque in finem, etc.  Bonitas est bona uoluntas. Benignitas est uoluntas promptissima moribus et dulci eloquio temperata, inuitans non solum beneuolos ad se diligendos, sed insuper illos qui contrarii uidebantur esse. Unde dicitur benignus, quasi ualde nimisque bonus. Fides est qua credimus Deum omnipotentem trinitatem habere in personis, unitatem in substantia: et qua speramus et credimus ea que necdum uidemus. Illarum enim rerum quas uidemus, neque est fides, neque spes, sed illarum que necdum uise sunt a nobis; uerbi gratia: credimus Dominum Iesum passum esse, resurrexisse a mortuis, et ascendisse ad celos, uenturum ad iudicium reddere unicuique secundum quod meretur. Fides est et credulitas, qua speramus ea que non cernimus oculis corporis. Modestia, est mansuetudo et lenitas mentis, que  lesa non facile irascitur. Continentia est abstinentia qua se cohibet homo a coitu, et mulier uidua similiter ab omnibus illecebris. Castitas uero proprie uirginum est, unde dicitur castitas quasi castratus. Et hoc est inter continentiam et castitatem, quia continentia potest esse coniugatorum, uiduarum et uiduorum atque uirginum: castitas uero uirginum proprie est.

Aduersus huiusmodi non est lex, id est huiusmodi hominibus talia operantibus non est lex contraria neque illis necessaria: etenim alieni sunt ab ea. Quare non est lex illis necessaria, aut contraria? dicit illa: Non adulterabis, non occides. Illi non solum hoc non faciunt, sed etiam castitatem seruant,  et custodiunt se non solum ab homicidio, sed insuper inimicos suos diligunt. Qui autem sunt Christi, id est qui pertinent ad sortem Christi, uitia et concupiscentias malas in carne sua mortificauerunt. Quot enim peccata a nobis expellimus, tot uitia in nobis semper occidimus: et carnem crucifigimus et mortificamus, quando delectationi praue et uoluntati peruerse non consentimus.



CAPUT uI.

Si spiritu uiuimus, spiritu et ambulemus. Hic de Spiritu sancto loquitur: Si, inquit, spiritu uiuimus, hoc est, si per Spiritum sanctum uitam habemus, per quam uiuimus Deo, spiritaliter debemus conuersari et uiuere, ambulantes de uirtute in uirtutem,  uirtutes sectando, uitia respuendo. uita anime fides est, qua credimus Deum omnipotentem: et sicut corpus uiuit anima, ita anima uiuit fide, iuxta quod per prophetam Dominus dicit: Iustus autem meus ex fide uiuit . Quod si subtraxerit se, non placebit anime mee. Que fides per Spiritum sanctum nobis tribuitur, qui est unius substantie cum Deo Patre et Filio: et non sola fides ab illo nobis datur, etiam quidquid boni habemus ab illo nobis administratur.

Non efficiamur inanis glorie cupidi. Que est inanis gloria? Laus humana, fauor terrenus, de qua dicit Christus: Si gloriam ab hominibus quero, gloria mea nichil est . Que recte inanis gloria dicitur, quia  uacua est ab omni utilitate. Est tamen gloria utilis, de qua Dominus dicit: Qui me glorificauerit, glorificabo cum . Qui sunt ergo cupidi inanis et terrene glorie? Qui per hoc quod agunt non querunt Deo placere, neque mercedem eterne remunerationis ab eo recipere, sed gloriam et laudem temporalem, de quibus dicit Dominus: Omnia opera sua faciunt ut glorificentur ab hominibus . Isti tales audient in die iudicii: Recepistis mercedem uestram , quia multi sunt, qui non solum pro bono querunt laudari, sed etiam pro malo: et non solum ab aliis, sed insuper ipsi se extollunt et gloriantur de uirtutibus. Perfecta autem et plena est gloria, ut homo pro bono quod agit, omnipotenti Deo desideret in corde placere, et ab illo mercedem exspectet, et  gaudeat in corde quod placeat Creatori suo, et ita agat bonum quod operatur ut opus sit in publico, et intentio in occulto. Qui hoc facit, ille non est cupidus inanis glorie. Inuicem prouocantes uos ad iracundiam, ad lites, ad contentiones, inuicem inuidentes uobis. Erant ex Galatis quidam seducti a pseudoapostolis et a Iudeis, contendentes de genealogiis et questionibus legis. Ex quibus quidam dicebant: Melior est circumcisio quam baptismus. Et e contra alii: Melior est baptismus quam circumcisio: Item alii dicebant: Melior est allegoria quam historia: quia allegoria, id est spiritalis intelligentia uiuificat, littera occidit. Et e contra alii dicebant: Melior est historia, ubi ueritas continetur, quam allegoria uana et umbratica.

 Fratres, et si preoccupatus fuerit homo in aliquo delicto. Preoccupare est preuenire; unde in psalmo canitur, preoccupemus, id est preueniamus, faciem eius in confessione , peccatorum nostrorum. Preoccupatur ergo homo in peccato, quando subito et insperato peccat, quod ante non fuerat premeditatus. Quando uero premeditatur quomodo perpetret homicidium, adulterium, aut aliquid tale, non est preoccupatio, sed premeditatio et perpetratio sceleris: et aliter reprehendendus est ille qui insperato peccat, quod ante premeditatus non fuerat, id est preuentus a peccato, et aliter ille, qui diu illud est premeditatus. Ille enim corripiendus est cum lenitate mentis, ne labatur in desperationem: iste uero acriori indiget castigatione. Et bene addidit homo,  quia fragilis est et caducus, citoque labens ad culpam, et maxime ille qui simplicitatem habet sine astutia. uos qui spiritales estis, qui ducitis uitam spiritalem, et solliciti estis in fide et in doctrina, illos qui preoccupantur et simpliciores sunt, instruite et corripite leni affectu et cum suauitate mentis, promittentes eis ueniam, ne forte in lapsum desperationis ruant, considerans teipsum, quia homo fragilis nature es, sicut et ille, ideoque potes tentari et preueniri a peccato sicut et ille: et dum consideraueris te posse tentari, et in peccatum ruere, sicuti uelles corripi, si talia ageres, et castigari cum lenitate mentis, ita corripe et admone illum.

Alter alterius onera portate. Sunt onera alicuius  ponderis, et sunt onera peccatorum, de quibus dicit Psalmista: Quoniam iniquitates mee supergresse sunt caput meum, et sicut onus graue , etc. De quo onere et hic dicitur; et est sensus: Si uis patienter portari et sustineri si peccas, et cum moderatione corripi, porta similiter patienter fratrem tuum, si peccauerit. Potest et aliter intelligi secundum sensum beati Hieronymi: Alter alterius onera portate, hoc est, qui abundas diuitiis bonisque temporalibus, sustenta fratrem pauperem. uerbi gratia: habeo sororem pauperrimam cuius paupertas onus meum est, prebendo ei uictum et calceamentum, sustento onus eius. Habeo uxorem quia non possum esse continens; sed egestate nimia premor: tu qui, Deo donante, continens es et bonis temporalibus  abundas, porta onus meum. uide comparationem ceruorum in Epistola ad Colossenses quam beatus Augustinus ex hoc donat. Quia et si in animalibus ratione non utentibus illud sit, quanto magis in hominibus debet fieri? Si, inquit, hoc feceritis, adimplebitis legem Christi, hoc est, pactum Christi quod ipse dedit discipulis suis, dicens: Hoc est preceptum meum, ut diligatis inuicem ; et mandatum nouum do uobis, ut diligatis inuicem .

Nam si quis existimat se aliquid esse, cum nichil sit, hoc est, qui confidens in suis uirtutibus et meritis, dedignatur onus fratris portare, castigando cum suauitate et admonitione dulci, cum sit ipse nichil apud Deum et quia eius opera Deo non placent, ipse se seducit et decipit. Ideo autem dicitur nichil  esse, quia non adheret illi qui substantialiter habet esse, et qui nostre fragilitati condolens, pro nobis humiliari dignatus est, cum Deus esset. Omnis enim creatura que non adheret illi qui semper habet esse, nichil est.

Opus autem suum probet unusquisque, hoc est, consideret quid boni habeat factum, et sic in corde suo gaudeat, eo quod placeat Creatori suo, et non querat alterius laudem.

Unusquisque enim onus suum portabit. Contraria uidentur hec uerba superioribus, ubi dixit: Alter alterius onera portate. Sed sciendum quia pertinent illa ad tempus presentis uite, ista uero ad diem mortis, uel generaliter ad diem iudicii, et est sensus: Qualia fecerit unusquisque, talia recipiet: si bona  fecerit, bona recipiet, si mala, damnationem eternam recipiet. Et notandum, quia onus in bonam et malam partem in hoc loco potest accipi, quia ad electos et reprobos pertinet. Onus sanctorum erit magnitudo glorie: onus rebroborum ineffabilis miseria et cruciatus.

Communicet autem is qui catechizatur uerbo Dei, ei qui se catechizat, in omnibus bonis, id est discipulus uel quilibet auditor qui instruitur et docetur uerbo doctrine, communicet uel administret magistro uel predicatori in omnibus bonis qui se instruit et docet. Auditores et discipulos admonet, ut doctoribus suis a quibus accipiunt uerbum uite et fidei, impendere studeant bona temporalia, hoc est uictum  et uestimentum quia dignus est operarius mercede sua: quia Dominus ordinauit de Euangelio uiuere qui Euangelium annuntiant. Possumus et per uerbum intelligere et deuotionis fructum, et rem boni operis et studii, ut illud Moysi: Quomodo palam factum est uerbum istud ? Ut referamus hoc ad discipulum, communicet autem, id est placabilem se faciat studio, et fructu deuotionis discipulus, uel qui catechizatur magistro qui se instituit bonis, et docibilem et obedientem in omnibus bonis que Deo non displicent. Poterat aliquis discipulorum dicere: Non habeo quod impendam magistro: quia ager meus, id est annona mea siccitate aruit, uinea mea grandine consumpta est, oues pestilentia correpte sunt, sues sagina tumescente mortue sunt. Sed ut Apostolus  omnem occasionem excluderet, dixit:

Nolite errare, Deus non irridetur. Hoc est: nolite mentiri, quia homo potest mendacium suscipere, Deus uero non potest: et Deus qui omnia secreta cordium penetrat, non potest falli. Dicis, o auditor quicunque es, non posset te sumptus ministrare magistro tuo, premente te nimia egestate: noli te decipere quasi fallere possis Deum, sed unde tu uiuis, inde sustenta et magistrum, quia si non habes ex presenti anno fruges, habes ex preterito, potes etiam impetrare mutuo a uicinis de futuro.

Que enim seminauerit homo, hec et metet, hoc est, qualia fecerit, talia recipiet. Duos agros habemus, corpus et spiritum. Si seminauimus in carne, id est si carnalia opera egerimus, et carnalia desideria secuti  fuerimus, de ipsa carne metemus corruptionem, hoc est, damnationem accipiemus, et trademur in die iudicii penis inferni, ubi corripiemur a uermibus et igni perpetuo. Si uero seminauerimus in spiritu, hoc est, si spiritalia opera impleuerimus et preceptis sancti Spiritus obedientes fuerimus, de spiritu, spiritalibus operibus, Spiritu sancto donante, uitam eternam accipiemus.

Bonum autem facientes non deficiamus, id est a bono opere quod inchoauimus, non cessemus, sed in hoc perseueremus, ut salutem consequamur quam Dominus promisit, inquiens: Qui perseuerauerit usque in finem, hic saluus erit . Tempore enim suo, id est tempore congruo et opportuno, metemus, hoc est, mercedem nostri laboris accipiemus, non  deficientes, a percipienda mercede operis. Modo est tempus seminandi, hoc est, bonum operandi: in die autem iudicii uel in die mortis erit tempus messionis et collectionis. Illa nunquam deficiet collectio, quia illa uita sine termino manet, annisque uoluentibus illa semper iuuenescit et pollet.

Ergo dum tempus habemus, operemur bonum ad omnes. Tempus seminandi et operandi uirtutes, presens uita est, quia post istam non erit tempus uel spatium penitentie atque salutis. De hoc tempore dicit Apostolus alibi: Ecce nunc tempus acceptabile, ecce nunc dies salutis . In isto tempore debemus operari bonum ad omnes homines, ad fratres, ad hereticos, ad paganos, tam in eleemosyne officio  quam in doctrina uerbi. Omnibus enim hominibus misericordia impendenda est, et doctrina fidei imitando patrem nostrum, qui solem suum oriri facit super bonos et malos . Maxime autem ad domesticos fidei oportet bonum operari. Domestici dicuntur a domo, qui in una domo nutriuntur et conuersantur. Ad omnes quidem bonum debemus operari, hoc est, ad hereticos, ad paganos, sed maxime ad illos qui in una domo, id est in unitate Ecclesie nobiscum sunt, et qui eamdem fidem habent, et precipue ad illos qui iter rectitudinis nobis ostendunt uerbo et exemplo.

uidete, qualibus litteris scripsi uobis mea manu. In fine omnium epistolarum suarum Apostolus nomen suum Hebraicis litteris scribebat, ne a pseudoapostolis  eius dicta corrumperentur: in hac uero epistola, sicut tradunt doctores, ab hoc loco usque ad finem propria manu scripsit, ut eos ad fidem Christi plenius traheret, dum uiderent eius amorem erga se.

Quicunque enim placere uolunt in carne, hi cogunt uos circumcidi, id est qui uolunt placere in carnali circumcisione scribis et phariseis suis ministris, illi cogebant, circumcidere gentiles, et hoc ideo ut persecutionem crucis Christi non paterentur. Nam Octauianus, Caius, aliique imperatores decreuerant, ut ubicunque essent Iudei, suis legibus uterentur, et Iudei qui legem et Euangelium uolebant tenere, idcirco se circumcidebant, ne propter nomen Christi persequerentur, dicentes se Iudeos esse, et circumcisos, et legem custodire. Sed ideo non custodiebant,  quia erant homicide, adulteri, inuidi, cupidi, aliisque uitiis pleni. Ut in carne uestra glorientur. Gloriabantur Iudei, dicentes: Tot gentiles heri cegi ad circumcisionem, tot hodie.

Mihi autem absit gloriari. Nolo gloriari in diuitiis huius mundi et dignitatibus, sed in cruce Christi, id est passione illius que in cruce est celebrata, gloriabor, unde est mea redemptio et saluatio. uel in cruce Christi gloriabor, id est, ex hoc gloriabor si potuero imitari passionem Christi, ut qualia ipse sustinuit pro me, talia sustineam pro nomine eius. Per quem, subaudis crucem uel Christum. Dicit beatus Hieronymus quia crux masculini generis est apud Grecos, et interpres huius Epistole eumdem articulum et eiusdem generis transtulit in Latinum quem  inuenit in Greco. Potest et referri ad Christum, uel pro amore passionis eius. Mortuus est mihi mundus et ego mundo, quia nec quero nec diligo ea que sunt in mundo, nec mundus, id est amator huius mundi querit uel diligit me. uerbi gratia: sicut sunt duo mortui, ex quibus nullus tangit uel diligit alterum.

In Christo Iesu neque circumcisio aliquid ualet, id est utrum sit circumcisus an incircumcisus, nec prodest, nec obest in fide Christi, tantum ut per illam circumcisionem non credat se posse saluari. Si uero hoc credit, tunc obest.

Super Isrel Dei, non super Isrel carnalem, sed  super omnes gentes ueros Isrelitas, qui Deum mente uident.

Nemo mihi molestus sit, id est nemo mihi questiones moueat de circumcisione et sacrificiis legalibus, quia multum tractaui de his omnibus sepe uobiscum. Ego enim stigmata Iesu in corpore meo porto. Stigmata sunt note seruilium penarum, quibus solent  serui fugitiui uinciri comprehensi a dominis suis. Et beatus Apostolus stigmata siue notas ferebat, que pro Christo sustinuerat, quia adhuc plage uirgarum et lacerationum in corpore eius apparebant, et quomodo catenis fuerat astrictus et per plateas tractus, etc.



IN EPISTOLAM AD EPHESIOS.



ARGUMENTUM.

 Ephesus ciuitas est Asie et Grecie, cuius habitatores Ephesii nominantur a nomine sue ciuitatis quam incolunt. Hi accepto uerbo ueritatis ab Apostolo perstiterunt in fide, nec receperunt falsos apostolos sicut et Galate et alii. Ad hos ergo cum uenisset Apostolus mansit cum eis anno uno et mensibus sex, instanter predicans uerbum Euangelii, et confortans in fide credentes. Erant autem misti in eadem ciuitate magi et philosophi, iudei et gentiles, contra quos Apostolus uiriliter pugnauit pro ueritate Euangelii quasi ad bestias, sicut alibi dicit: Si ad bestias pugnaui Ephesi, quid mihi prodest si mortui non resurgunt?  Ipsos ergo appellauit bestias propter seuitiam et propter bestiales mores. Ephesus interpretatur uoluntas in ea, et ubi quondam ira omnipotentis Dei fuerat propter idololatriam atque maleficia, ibi per predicationem Apostoli, uoluntas Dei omnipotentis requieuit. Sed et  hoc sciendum, quia hanc Epistolam de Roma, positus in carcere, per Tychicum Diaconem misit eis: et pene omnibus Epistolis difficilior est, quia sicut cor in medio uentris, ita ista in medio corpore Epistolarum consistit.



CAPUT PRIMUM.

Paulus. Multi querunt quare Apostolus, qui ante Saulus uocabatur quam ad fidem ueniret, postea Paulus sit appellatus. Ex qua questione diuersa est auctoritas Patrum. Beatus Hieronymus dicit, quia a primo spolio quod abstulit diabolo, et attulit Ecclesie, Paulus sit appellatus a Paulo Sergio, scilicet uiro prudenti, quem Christo acquisiuit. Dicit etiam beatus Hieronymus quia humilitatis causa appellauit se Paulum, quasi modicum. Nam paulum siue paululum,  modicum dicimus, ut in uirgilio habetur de Achemenide fugiente Polyphemum:

Atque procul paulum conspectu territus hesit.
Paulum enim pro paululum posuit. Sic et ipse Apostolus alibi ait: Mihi omnium minimo data est gratia , et: Ego sum minimus Apostolorum . Quidam etiam dicunt illum fuisse binomium, ut Claudius, quod auctoritate Patrum non roboratur. Auctoritatis autem causa nomen suum posuit in omnibus Epistolis suis, preterquam ad Hebreos, ueluti solent facere hoc modo reges: Nero imperator Senece suo salutem. Apostolus. Hoc nomen Grecum est, licet quidam dicant Hebreum et interpretatur missus. Et  recte semetipsum nominat apostolum, quia a Domino  missus est, dicente ipso ad eum: Ecce ego mittam te longe in regiones et gentes . Hoc etiam nomen apostolatus, dignitatis causa posuit, ut maioris honoris essent eius Epistole apud auditores. Apostolorum autem genera sunt quatuor: Primum est quod neque ab hominibus est, neque per hominem, sed a Deo tantummodo: de quorum numero fuerunt Moyses et Isaias, aliique quamplurimi prophete et apostoli: qui quamuis ab homine Christo essent missi, tamen ipse homo erat et uerus Deus. Moysi dictum est: Mittam te ad Pharaonem ; et Isaie : Quem mittam? et quis ibit nobis? Et ille: Ecce ego, mitte me. Et Dominus: uade  ad populum  istum. Secundum genus a Deo est, sed per hominem, de quorum numero fuit Iosue, qui Deo precipiente per Moysen missus est, aliique quamplurimi, qui electi uocibus populi pro meritis uite Deo uolente electi  sunt, quia uoluntas populi aliquando uoluntas Dei est. Tertium genus est quod ab homine tantummodo et non a Deo, cum fauore hominum aliquis eligitur, non pro bona conuersatione, neque causa religionis, sed pretio subrogatur in sacerdotii dignitatem: de quorum numero dicit uni beatus Ambrosius: O episcope, uere nisi centum solidos dedisses, hodie episcopus non esses. De istorum etiam numero erant illi de quibus dicitur in libro Regum, quia temporibus Ieroboam implebant manus suas, et fiebant sacerdotes idolorum . Quartum genus est, quod neque a Deo, neque per hominem, sed a semetipso fit, ut sunt pseudoprophete et pseudoapostoli, qui dicunt: Hec dicit Dominus, cum Dominus non miserit eos. Sciendum etiam, quia inter  istos omnes sunt quidam tante dignitatis, ut et prophete et apostoli sint, ut Moyses, Ieremias, Isaias, Ioannes Baptista, quo dicitur: Ecce ego mitto angelum meum ante faciem tuam , ex quibus fuerunt apostoli, qui premia electorum, et mala reproborum suis predixerunt auditoribus: quidam uero solummodo prophete officio funguntur Iesu Christi. iehsu nomen est hominis assumpti a uerbo, sicut ad Mariam angelus ait: uocabitur nomen eius iehsu ; Christus uero nomen est dignitatis. A chrismate enim, id est ab unctione dicitur Christus. Nam sicut apud Romanos diadema et purpura reges facit, ita antiquo tempore apud Iudeos unctio chrismatis reges et sacerdotes faciebat: et per illam unctionem uisibilem, inuisibilem merebantur accipere  gratiam Spiritus sancti; uerbi gratia: sicut in baptismate modo accipiunt credentes Spiritus sancti dona. Christus uero non est unctus oleo uisibili, sed plenitudine Spiritus sancti repletus, de quo dicit Psalmista: Unxit te Deus, Deus tuus, oleo letitie . Paulus ergo apostolus est Iesu Christi, quia ab illo est electus, et ab illo est missus. Per uoluntatem Dei, subaudis Patris. Ideo autem dicit per uoluntatem Dei Patris, quia uoluntas una est Patris et Filii. Omnis salutatio Epistolarum istarum potest etiam media distinctio in hoc loco esse, ubi dixit in Christo Iesu, ut quidam simplicium dicunt, et postea subinferri, gratia uobis: sed melius et congruentius est perfectam distinctionem ibi ponere. Et cum subauditione salutem dicit, ac deinde alium  uersum incipere, Gratia uobis et pax: quia quod dicit omnibus sanctis qui sunt Ephesi, salutem optat, tertia persona est, quam requirit omnis salutatio: et quod subnectit, Gratia uobis, iam secunda persona est, ad quam debitus conuertitur postea salutationis sermo: quare autem dicit, cum omnibus sanctis et fidelibus? Quia non omnes fideles sancti sunt. Sunt enim catechumeni fideles, quia credunt in uerum Deum, sed quia nondum sunt baptizati, non sunt sancti. Ideo addidit in Christo Iesu, quia sunt multi qui sunt fideles, sed non in Christo Iesu: sicut sunt serui, qui non ideo sunt fideles dominis suis, ut gratiam Iesu Christi inueniant, sed gratiam dominorum suorum, et quia timent flagellari ab illis. Illis ergo Apostolus optat salutem qua sanctificati sunt in  baptismate, et fideles sunt in Christo Iesu, hoc est fidem habent Iesu Christi: et fidem quam habent, bonis operibus exornant.

Gratia uobis, subaudis sit, id est fides, salus et remissio peccatorum, que uobis gratis data est in baptismate; et pax, qua reconciliati sumus Deo per passionem Filii eius a Deo Patre et Domino Iesu Christo. Quidam uolunt dicere: Gratia uobis a Deo Patre, qui gratis misit nobis Filium suum, et pax a Domino Iesu Christo per cuius passionem pacificati sumus Deo et angelis; sed utrumque possumus referre ad utramque personam, ut dicamus hoc modo: Gratia uobis et pax a Deo Patre, et gratia et pax a Domino Iesu Christo. uidetur tamen quibusdam personam Spiritus sancti pretermisisse Apostolum, sed  subtiliter inspicientibus patebit nichilominus totius Trinitatis mentionem fecisse. In eo enim quod dixit, Gratia uobis, comprehendit personam Spiritus sancti, quia gratiam, hoc est remissionem omnium peccatorum, per donum sancti Spiritus accepimus: siue ubi una persona Trinitatis ponitur, ibi tota Trinitas intelligitur, quia sicut inseparabilis est substantia diuinitatis, ita inseparabilis est uirtus operationis.

Benedictus Deus et Pater Domini nostri Iesu Christi. Hoc dupliciter potest accipi: Benedictus, inquit, Deus, creator omnium rerum, qui est Pater Domini nostri Iesu Christi et qui illum genuit ante omnia secula in natura diuinitatis. Aliter: Benedictus Deus Filius, qui erat in principio uerbum, et  qui est pater Domini nostri Iesu Christi, hoc est, hominis a se assumpti. Homo siquidem assumptus a uerbo totius Trinitatis operatione formatus est in utero uirginali. Et hoc attendendum, quia a laudibus et benedictionibus inchoat Apostolus, sicut soliti sunt agere sancti Patres, et benedixit Deum, a quo omnia que benedici merentur, benedicuntur. Qui benedixit nos in omni benedictione spirituali in celestibus in Christo. Cum dixit, in omni benedictione, quid necesse fuit addere, spirituali uel in celestibus, uel in Christo? Quia est benedictio temporalis, non in celestibus siue in Christo, et terrena. Benedictio temporalis est turba filiorum, famulorum atque ancillarum: Benedictio terrena, diuitiarum exuberantia et frugum. Que etiam benedictio usque ad animantia  peruenit, sicut legitur in Genesi, quod benedixit Deus omni creature, dicens: Crescite et multiplicamini, et replete terram . Benedictio uero spiritualis et eterna, et fides, spes, caritas, cetereque uirtutes. In celestibus uero subnexum est, quasi de celestibus: quia omne datum optimum et omne donum perfectum, desursum est . Addidit etiam quasi per Christum: quia quidquid boni habemus, non nostris meritis, sed per illum et ab illo habemus. Sed questio oritur, quare dixerit in omni benedictione spirituali, cum nullus hominum possit habere in presenti seculo omnes benedictiones, id est uirtutes siue omnia bona Spiritus sancti, usquequo illud impleatur quod alibi idem Apostolus ait: Cum tradiderit regnum Deo Patri, tunc erit Deus omnia in  omnibus . Nam in presenti seculo dona Spiritus sancti singulis diuiduntur, non tamen omnia singulis dantur, quia alii datur per Spiritum sermo sapientie, alii sermo scientie, etc., usque dum subiungitur: Hec omnia operatur unus atque idem Spiritus, diuidens singulis prout uult?  Que questio tripliciter soluitur: uel quia quod unusquisque in se habet, in generalitate habet, caritate fraternitatis hoc faciente. uerbi gratia: quia unus habet caritatem, alius castitatem, alius abstinentiam, alius mansuetudinem, alius sapientiam; uel quia in omni benedictione quam habemus, ab illo benedicimur; uel tertio modo potest esse preteritum tempus pro futuro, ut sit sensus: Qui benedicet nos post generalem resurrectionem, in omni benedictione  spirituali. Sequitur:

Sicut elegit nos in ipso ante mundi constitutionem, ut essemus sancti et immaculati in conspectu eius in caritate. Ex superioribus ista pendent. Sic, inquit, benedixit nos, sicut elegit, hoc est predestinauit et preordinauit in ipso, hoc est in Christo. Omnipotens ergo Pater ante omnem creaturam, spiritualem uidelicet atque corporalem, predestinauit omnes credentes in Christo, ut ipse sit caput omnium in se credentium, et omnes credentes sint eius membra, et hoc ideo, ut essemus sancti et immaculati in conspectu Dei Patris in caritate et dilectione, qua diligitur Deus et proximus, uel etiam in ea caritate, qua ipse dilexit nos, in ipsa nos predestinauit. Qui  in tantum dilexit nos, ut Filium suum unigenitum daret pro nobis, sicut etiam Ioannes dicit: Sic Deus dilexit mundum, ut unigenitum Filium suum daret pro mundo . Hoc autem distat inter immaculatum et sanctum: quia immaculatus est puer uel aliquis hominum, quando ab omnibus maculis peccatorum mundatur in baptismo: sanctus uero efficitur labore et studio, tradendo corpus suum uariis tormentis pro Christi nomine, sicut sancti martyres fecerunt, siue mortificando cum uitiis et concupiscentiis. uel ideo nos elegit, ut sancti et immaculati essemus quod nondum eramus, cum dixit: Sicut elegit nos, id est preordinauit sua dispositione, quia futurum erat ut in Christum crederemus, qui predestinauit nos in adoptionem filiorum per Iesum  Christum in ipsum, secundum propositum uoluntatis sue. Predestinare est preordinare et prefinire, quando illud quod facturi sumus, longe ante prefinimus in corde, quando et quomodo illud opere impleamus. Adoptio autem siue optio dicitur electio. Unde dicimus optimum, hoc est electum. Sic ergo Deus Pater prefiniuit, et statuit in uoluntate et dispositione sua, ut nos in electionem filiorum eius reciperemur per Iesum Christum in ipsum, hoc est, ut in ipsum Iesum Christum credentes, filii Dei efficeremur per gratiam, qui non eramus per naturam. Secundum propositum uoluntatis sue, id est secundum quod disposuit in uoluntate sua, in laudem glorie gratie sue, in qua gratificauit nos in dilectione Filii sui: Deo dicit gloriam et gratiam. Gloria autem  referenda est ad redemptionem nostram, qua nos redemit: gratia autem ad redemptionem peccatorum, quam nobis gratis dedit in baptismo per fidem passionis sue, et per gratiam sancti Spiritus. Elegit itaque nos in electionem filiorum per Iesum Christum in laudem glorie et gratie sue, ut ipse laudetur et gratificetur ab omni creatura rationabili. In qua subaudis gratia, gratificauit nos, hoc est gratis redemit et dedit remissionem peccatorum: et sic postmodum gratos et acceptos nos fecit sibi, et hoc per passionem dilecti Filii sui. Dicit beatus Hieronymus, quia in Greco sermone non habetur, Filio suo, sed tantummodo absolute: dilecto ut ostendatur dilectus esse omni creature rationabili. Ita autem dicitur a gratia gratificare, sicut a iustitia  iustificare.

In quo, id est Christo, uel per Christum, habemus omnes redemptionem siue liberationem de morte ad uitam, per sanguinem passionis eius, et remissionem peccatorum, in baptismate, per fidem passionis eius, sicut Ioannes dicit: Qui dilexit nos, inquiens, et lauit nos-a peccatis nostris in sanguine suo , hoc est per passionem suam et per fidem; secundum diuitias gratie sue, subaudis, habemus nos redemptionem et remissionem peccatorum, que, subaudis gratia, superabundauit, id est supercreuit, in nobis in omni sapientia et prudentia. Diuitie gratie eius sunt misericordia et pietas, que in tantum creuit in nobis, ut non solum redimeret et  remissionem peccatorum per Spiritum sanctum nobis daret, sed etiam mysteria cognitionis sue nobis reuelaret, que in Nouo et ueteri Testamento continentur, in omni sapientia diuina et humana uisibilium et inuisibilium rerum, et in omni prudentia uisibilium mortaliumque rerum. Nam sapientia est, ut quidam dicunt, cognitio diuinarum humanarumque rerum, uisibilium et inuisibilium, mortalium et immortalium: prudentia uero uisibilium et humanarum atque transitoriarum. Aliter: Sapientia est cognitio sancte trinitatis; prudentia uero uisibilium rerum, elementorumque cognitio, ut cognoscat homo mundum a Deo esse factum, quando ei placuit, et quomodo ei uisum est; ut cognoscat etiam cursum siderum, quantum humane fragilitati permittitur,  ordinemque temporum, et quomodo facta sunt ista, et ad quem finem tendant.

Ut notum faceret nobis, Deus Pater, sacramentum uoluntatis sue, secundum beneplacitum eius quod proposuit in eo, id est in Christo. Sacramentum est res secreta, id est mysterium, hoc est aliquid occultum. Quod fuit istud sacramentum quod nobis manifestauit Deus Pater? Mysterium natiuitatis Christi, passionis atque resurrectionis eius, nostreque redemptionis. uoluntas enim Dei Patris fuit quam proposuit, siue disposuit uel decreuit in Christo siue per Christum implere, ut nos per aduentum Filii sui redimeremur. Hec ergo sacramenta uoluntatis sue nobis manifestauit Deus Pater per incarnationem Filii sui, secundum quod ei beneplacuit, et secundum  quod ipse in eo decreuit, et quando hoc factum sit manifestauit dicens: in dispensatione, hoc est, in dispositione uel ordinatione plenitudinis temporum prefiniuit ipse Deus Pater instaurare omnia in Christo, siue per Christum. Dicit beatus Hieronymus quia pre nimio amore quo Apostolus Christum diligebat, sepe extraordinarie nominis eius mentionem ponebat, sicut et ipse Apostolus de seipso dicit: Imperitus fui sermone, sed non scientia . Restaurare est ad instar prioris status aliquam rem que lapsa fuerat reuocare. Restaurauit ergo Deus Pater per Filium suum omnia que in celo et in terra sunt, quando angelicam naturam et humanam reparauit. Que in celo sunt reparauit, quando angelorum numerum, qui quondam imminutus fuerat ex lapsu angeli, per  reparationem generis humani compleuit, et eis letitiam reddidit, quam amiserunt peccante homine. Ea que in terra sunt reparauit, quando genus humanum, quod in mortem ruerat peccando, ipse sua passione sua redimendo, de morte reuocauit ad uitam. Aliter: Per celum possumus intelligere Iudeos, qui celestia mandata acceperant; per terram uero gentiles qui solummodo terrena cogitabant atque querebant, et pro Deo idola colebant. Reparauit ergo Deus Pater omnia que in celo et que in terra sunt per passionem Filii sui, quando hoc quod periit in Iudeis in infidelitate manentibus, ex multitudine gentium uenientium ad fidem compleuit, et hoc in dispensatione plenitudinis temporum fecit, id  est in etate seculi sexta, quam Deus ipse decreuerat et statuerat. De hac plenitudine temporum dicit alibi idem Apostolus: Postquam uenit plenitudo temporum, id est sexta etas, misit Deus Filium suum . Et quod dicit hic pluraliter temporum, et alibi singulariter, tempus unum idemque est.

In quo, id est in Christo siue per Christum, sorte siue electione uocati sumus, subaudis ad uitam eternam, predestinati, siue preordinati secundum propositum eius, id est secundum dispositionem Dei Patris, qui omnia operatus est secundum consilium uoluntatis sue, hoc est secundum quod ipse uult et ordinat. Ideoque sumus predestinati siue preordinati ad uitam eternam, ut simus in laudem glorie eius, subaudis nos Iudei qui ante sperauimus in  Christo, hoc est, ut laudetur et glorificetur ipse ab omnibus. Et laudetur non solum ex salute gentium, sed etiam ex nostra, cum fuerimus iustificati per baptismum et per fidem passionis eius, qui non poteramus iustificari per legem, que neminem ad perfectum adduxit. Sciendum quia ipse nostra laude non eget, sed nos egemus ut illum laudando perueniamus ad gratiam illius. uerbi gratia: sicut sol non eget nostro aspectu, ut nos claritatem eius uideamus et splendorem, sic nos indigemus illius calore et illuminatione, ut ab illo illuminemur et caleamus.

In quo, id est in Christo siue per Christum, et uos, subaudis Ephesii, cum audissetis uerbum ueritatis, hoc est, Euangelium salutis uestre, subaudis, recepistis  fidem eius, in quo, id est in Christo credentes signati, id est sigillati uel assignati estis Spiritu promissionis sancto, id est per Spiritum sanctum, qui promissus est a Domino apostolis, et per quem nos habemus promissionem uite in baptismo. Assignati ergo sumus Deo per Spiritum sanctum, quem percepimus in baptismo, quia signaculum similitudinis Dei, quod perdidimus peccante primo parente nostro, illud recipimus in baptismo, hoc est innocentiam et sanctitatem anime, in qua homo factus est ad imaginem et similitudinem Dei: non enim in corpore fuit illa similitudo et imago, sed in anima. Habemus siquidem innocentiam anime receptam, purgati ab omni labe peccati, et immortalitatem in corpore iam tenemus in spe. Qui, subaudis Spiritus sanctus, est  pignus hereditatis nostre in redemptionem acquisitionis. Dicit beatus Hieronymus in explanatione huius Epistole, quia melius est dicere, qui est arrha hereditatis nostre quam pignus: quia ita habetur in Greco. Interpres enim qui hanc Epistolam transtulit de Greco sermone in Latinum, non intelligens proprietatem uerbi, pro arrha transtulit pignus. Aliud siquidem est pignus, aliud arrha: pignus est uadium siue uadimonium, quod ideo datur ut recipiatur, et solent hoc dare homines, quorum pecora inueniuntur in aliorum segetibus, aut uineis, aut cui aliquod damnum committunt; arrha autem est quam solent negotiatores dare illis a quibus aliquid emunt, que ideo datur non ut recipiatur, sed ut quod de est ex pretio  compleatur. Unde dicitur arrha a re complenda, pro qua datur. Ipse ergo Spiritus sanctus credentibus est arrha, quia ab illo operationem miraculorum accipiunt, aliasque uirtutes, spem uidelicet, fidem et caritatem, interpretationem sermonum ceteraque huiusmodi. Et si in presenti tantam gloriam habeamus ab illo, cum adhuc arrham teneamus, non aliud quid putandum est quante dignitatis erimus, cum nobis in eterna felicitate complebitur quod modo deest, in qua sine fine presentia Dei fruituri sumus? Et notandum quia in redemptionem acquisitionis nostre, et laudem glorie Christi habemus nos arrham Spiritus sancti, quia per illum acquirimur Deo, redempti sanguine ipsius, id est Christi, et baptizati in fide eius, ut ipse Deus omnipotens laudetur et glorificetur.

 Propterea, subaudis quia uos arrham Spiritus sancti habetis, acquisiti estis Deo, et ego audiens fidem uestram, que in Domino Iesu, id est quam habetis in fide et dilectionem Christi, quam habetis in omnes sanctos, hoc est in omnes sanctificatos in baptismate.

Non cesso gratias agens pro uobis, subaudis Deo, memoriam faciens uestri in orationibus meis, primum pro me, deinde pro uobis, ut Deus Domini nostri Iesu Christi, id est Deus Pater qui est Deus, assumpto homine a uerbo, et Pater glorie, id est Pater uerbi, det uobis Spiritum sapientie et reuelationis siue manifestationis, in agnitione eius, hoc est, in cognitionem Dei Patris. Quare dixit, non cesso pro uobis gratias referre Deo? Nunquid semper poterat  insistere laudibus et orationibus? Non, sed propter maximam assiduitatem dixit talia. Ideo autem diximus Deum Patrem Deum esse hominis assumpti a uerbo quia in ueritate ita habetur, sicut ipse ex parte humanitatis loquitur in passione, Deus, Deus meus, quare me dereliquisti ; et resurgens a mortuis, dixit Marie: Ascendo ad Patrem meum et Patrem uestrum, Deum meum et Deum uestrum . Pater autem glorie est, id est Pater uerbi, quia ipse Filius gloria appellatur, dicente Patre ad eum: Exsurge, gloria mea, exsurge psalterium , id est chorus omnium uirtutum. Per illum enim glorificatus est Deus Pater.

Illuminatos oculos cordis uestri, subaudis et det uobis, ut sciatis que sit spes uocationis a subsequentibus  in sanctis, hoc est ut habeatis spem percipiendi uitam eternam. Sequitur, et omnia sub pedibus eius subiecit. Que omnia? scilicet genera hominum, et omnia que in terra sunt et in celo continentur. Questio oritur in hoc loco cum Psalmista dicat, omnia subiecta esse potestati Filii Dei, sicut et in hoc loco dicitur, quare Apostolus in Epistola ad Hebreos dicat, necdum uidemus subiecta omnia ei?  Que questio hoc modo soluitur, quia due sunt subiectiones, uoluntaria siue spontanea, et coactiua siue potestatiua. De uoluntaria igitur subiectione dicit Apostolus ad Hebreos necdum esse subiecta omnia ei, per fidem et uoluntatem: quia necdum omnes gentes crediderunt in eum. De coactiua uero siue potestatiua subiectione  dicit Psalmista, omnia subiecta esse ei, quia per potentiam, uelint nolint, Iudei atque pagani et demones subiecti sunt ei: quia demones per inuocationem nominis eius fugantur ab obsessis corporibus, et pagani illo permittente aliorum regna et terras inuadunt. Et ipsum, id est Christum dedit Deus Pater, caput, hoc est principem, super omnem Ecclesiam que est corpus ipsius, subaudis que constat ex angelis et hominibus iustis; Christus ergo caput siue princeps est Ecclesie, quia sicut a capite reguntur membra, et a spiritu uiuificatur corpus, ita et a Christo reguntur omnes electi et uiuificantur: et sicut corpus constat ex ossibus et carnalibus et fortibus atque infirmis membris, et tamen omnia a spiritu uiuificantur, ita Ecclesia continet in se fortes in fide et in bono opere, peccatores  quoque qui sunt infirmi in fide et in uirtutibus: quos tamen omnes uiuificauit Christus, qui est caput illorum, dum eos ad fidem uocat. Et plenitudo eius, qui omnia in omnibus adimpletur. Subauditiones huiusmodi hic sunt necessarie: Que Ecclesia que est corpus Christi, plenitudo eius, subaudis est, id est, plenitudo corporis Christi, que per omnia genera hominum in omnibus gentibus hominum adimpletur, hoc est augetur. Dum enim quotidie ex singulis gentibus ad fidem Christi per baptismum concurrit, quotidie corpus illius augetur. uerbi gratia: sicut de quolibet rege dicitur, quia dum ad Deum exercitus et populi diuersarum gentium confluunt, augetur.



CAPUT II.


Et uos, subaudis Ephesii, cum essetis mortui delictis et peccatis uestris, in quibus aliquando ambulastis secundum seculum mundi huius, id est secundum desideria amatorum huius mundi, secundum principem potestatis eris huius, hoc est uoluntatem diaboli: quia in caligine huius eris seruatur cruciandus, spiritus, id est diabolus quem superius appellauit principem, qui nunc operatur in filios diffidentie, id est, qui suam uoluntatem operatur in filiis diffidentie, hoc est in paganis et hereticis atque Iudeis, qui fidem rectam et perfectam non habent. Hoc distat inter delictum et peccatum, quia delictum perpetramus quando ea omittimus que nobis a Deo precipiuntur implere, ut est illud: Diliges,  proximum tuum sicut teipsum . Quando illum non diligimus, et non honoramus parentes, tunc delinquimus. Unde dicitur delictum, quasi derelictum. Peccatum uero est, quando illud perficitur, a quo Deus precepit obseruari; uerbi gratia, sicut est: Non occides, non adulterabis , etc. Aliter: Delictum est in cogitatione, peccatum in operatione. Iudei ergo et gentiles mortui erant delictis et peccatis, quia anima que peccauerit, ipsa morietur, non per substantiam, sed peccato, propter quod recedit a Deo qui est uita anime. Nam sicut moritur corpus recedente anima, ita moritur anima recedente Deo. Quod autem dicit in quibus, subaudis delictis et peccatis, aliquando ambulastis, blandiendi  causa hoc dixit, et tale est quale et illud: Fuistis aliquando tenebre, nunc autem lux in Domino . Sequitur: In quibus, subaudis delictis et peccatis, et nos omnes, subaudis Iudei, aliquando conuersati sumus in desideriis carnis nostre, id est in carnalibus concupiscentiis et terrenis uoluptatibus, facientes uoluntatem carnis et cogitationum, hoc est, quod cogitabamus corde implebamus opere, adulterium uidelicet, fornicationem, furtum, etc., et eramus natura filii ire filiique uindicte, sicut et ceteri subaudis homines. Non debemus putare quod natura humana a Deo mala sit creata et condita, quia bona, sancta et immortalis facta est, sed uitio suo corrupta et deprauata est. Ad imaginem et similitudinem Dei factus est homo  in anima, non in corpore; sed peccando perdidit imaginem quam habebat in sanctitate et in innocentia, et similitudinem quam habebat in immortalitate. Ipse autem homo non genuit Filium ad illam similitudinem, qua ipse factus est, sed ad imaginem et similitudinem suam quam ipse iam habebat, hoc est peccatorem et mortalem sicut ipse erat. Dum ergo peccatores et mortales nati sumus ex primis parentibus nostris, qui similes nobis iam erant effecti, quasi natura siue naturaliter eramus filii uindicte, quia propter preuaricationem mandatorum Dei, qua preuaricati sumus in parentibus nostris, uindictam merebamur accipere.

Deus autem qui diues est, hoc est abundans et multiplex, non solum potentia et uirtute, sed in  misericordia propter nimiam, siue maximam caritatem et dilectionem suam qua nos dilexit, cum essemus mortui peccatis, eo modo quo superius diximus. Communicauit, id est simul uiuificauit nos Christo in baptismate per fidem passionis Filii sui: ut sicut ille resurgens a mortuis, iam non moritur , sic nos a peccato resurgentes uiuamus uirtutibus. Cuius subaudis Christi, gratia saluati estis, o Ephesii, non uestris meritis, et conresuscitauit et consedere fecit in celestibus in Christo, id est per Iesum Christum. Hoc dupliciter potest intelligi. Conresuscitauit, id est simul resuscitauit cum Christo in baptismo, quando, uerbi gratia, descendimus in fontem, et mortui sumus peccato ibi, sicut Christus mortuus est in cruce, et depositus est in sepulcrum, et nos  resurreximus de morte ad uitam, de immunditia ad innocentiam, procedentes de fonte purificati et mundati ab omnibus peccatis sicut Christus resurrexit de sepulcro, et consedemus iam in celestibus per fidem et spem, iuxta quod promisit apostolis, dicens: uos, inquit, sedebitis super sedes duodecim . Nam quando Apostolus ista loquebatur, in carcere erat positus, et tamen cum fiducia talia dicebat: possumus et aliter intelligere, accipientes preteritum tempus pro futuro, hoc modo: Conresuscitauit nos Deus Pater per potentiam uerbi sui, in die iudicii, et consedere faciet in celestibus per Christum Iesum. Ineffabilis est ista dilectio, quia Deus Pater non solum pro iustis, sed etiam  pro peccatoribus, et quod maius est pro rebellibus dignatus est mittere Filium suum, ut ostenderet, pro eo quod est ut ostendat in seculis superuenientibus abundantes diuitias gratie sue super nos, qui in eum credimus, in bonitate siue in pietate, in Christo Iesu, hoc est per Christum. Secula dicuntur eo quod sequantur et in se reuoluantur. Ideo autem dicit, in seculis superuenientibus siue futuris, quia multa secula et multa tempora erunt post diem iudicii atque innumerabilia, licet continuata sit dies. Non enim sol occasum patietur, iuxta illud: Non occidet tibi ultra sol tuus. Iste sunt ergo diuitie quas ostendet super nos, quas oculus non uidit, nec auris audiuit, nec in cor hominis ascenderunt , hoc est gaudia eterne uite sine fine mansura, que tunc  ostendentur nobis per Christum in seculis uenturis, quia in presenti seculo non possunt uideri.

Gratia enim, subaudis Dei, saluati estis de morte ad uitam per fidem in baptismate, non uestris meritis, et hoc, subaudis quod saluati estis et fidem habetis non est ex uobis, Dei enim domum est, ut salui sitis et fidem habeatis. Unde Dominus dicit: Hoc est opus Dei, ut credatis in eum . Si opus Dei est, non est ex nobis. A nobis siquidem neque fidem, neque salutem habemus, neque aliquid boni: qua Deus operatur in nobis et uelle et perficere . Quia solent plerique dicere: propter bona opera mea ueni ad fidem, ideo subiungit Apostolus, non ex operibus, subaudis accepistis fidem, ut ne quis glorietur, sed per gratiam Dei. Prius precedit fides, deinde subsequitur  operatio. Solent etiam illi qui ex operibus suis gloriantur. Cornelium centurionem in exemplum trahere, dicentes quia propter bona opera que habebat, meruit accipere fidem instructus a Petro. Quibus respondendum est quod Cornelius centurio erat Iudeorum, habens cognitionem et notitiam unius Dei: a quo sperabat ipse et credebat pro suis bonis operibus se esse remunerandum: et quia aliquid fidei habebat iam perceptum quam exornabat bonis operibus, meruit instrui a Petro, de cognitione totius Trinitatis, et baptizari baptismi sacramento, sine quo nemo potest mundari a peccatis. Ipsius enim sumus factura, hoc est ipso Christo adiuuante effecti sumus boni et facti innocentes, creati siue renouati in bonis operibus, in Christo Iesu,  id est per Christum Iesum, siue per fidem Christi Iesu, que subaudis bona opera, preparauit Deus ut in illis ambulemus, proficiendo de uirtute in uirtutem. Non de illa factura loquitur hic, qua in principio facti sumus ut essemus, sed de illa qua cum mali essemus, boni effecti sumus ipso operante.

Propter quod subaudis, quia renouati estis in bonis operibus, memores estote siue mementote quia aliquando, id est antequam ad fidem ueniretis uos, gentes eratis in carne, id est in carnali conuersatione, qui dicebamini preputium ab ea, subaudis gente, que dicitur a uobis circumcisio manufacta in carne. Iudei propter circumcisionem a gentibus appellabantur circumcisio: et gentes, quia incircumcisi erant, a  Iudeis appellabantur preputium, qui sunt peccatores et alieni a Deo. Bene autem et circumcisio dicitur esse et manufacta, quia in uno solummodo corporis membro illa circumcisio fiebat manuum operatione: nostra uero circumcisio non fit in exspoliatione unius membri solummodo, sed in toto corpore et in omnibus corporis sensibus, quoniam circumcidimus uitia in nobis et delectationes carnis et concupiscentias prauas, exspoliantes nos ab omnibus peccatis delectationum atque operationum. Sequitur, qui eratis illo tempore, antequam crederetis, sine Christo, hoc est sine fide Christi, uel sine promissione de Christo, alienati a conuersatione Isrel, id est extranei et alieni a conuersatione Iudeorum, quia non seruabatis circumcisionem, neque  sabbatum, neque sacrificia legalia offerebatis, et hospites testamentorum, subaudis eratis. Hospes dicitur quasi ostii pes, eo quod quando suscipiebantur in domum, ponebat dominus domus, et qui suscipiebatur, pedem supra ostium: et datis dextris, iurabat quod pacificus esset eius ingressus: gentiles ergo transeuntes ad iudaismum, quamuis circumciderentur, et legalia offerrent sacrificia, tamen non ideo reputabantur ut ciues, sed proselyti appellabantur et aduene, et quasi hospites habebantur: ideoque dicit Apostolus quia hospites et aduene et proselyti erant testamentorum Dei, non habentes spem promissionis uite eterne, uel illius promissionis que facta est ad Abraham, quod in semine eius, id est in Christo benedicende essent omnes gentes . Quamuis  enim illa promissio facta esset de eis, tamen illi non habebant spem quod possent peruenire ad societatem Iudeorum, quia non habebant legem et prophetas, in quibus ipsa promissio continebatur; et sine uero Deo, subaudis eratis, non habentes cognitionem eius, quia dii quos colebant non erant dii, sed demones et opera manuum hominum .

Nunc autem in Christo Iesu, id est per Christum Iesum, siue in fide Iesu Christi, uos gentiles, qui eratis aliquando longe, subaudis a Deo non loco, sed merito, facti estis prope in sanguine Christi, hoc est in fide passionis Christi.

Ipse enim Christus est pax, id est, reconciliatio nostra, quia nos reconciliauit Deo per sanguinem passionis sue. Et quia utraque subaudis genera hominum,  Iudeorum scilicet ac gentium, fecit unum, subaudis ouile, et unum corpus in unitate Ecclesie et fidei, sicut ipse promisit in Euangelio: Et fiet, inquiens, unum ouile et unus pastor , et soluens, id est destruens et euacuans, in carne sua, id est in passione sua, medium parietem macerie, hoc est inimicitias, subaudis que erant inter duos populos.

Legem mandatorum in decretis euacuans, id est, in preceptis et statutis Euangelii euacuans legem, ut duos, subaudis populos, condat, siue perficiat uel edificet in semetipso, id est in unitate fidei sue. Medium parietem appellat in hoc loco legalia precepta, circumcisionem, scilicet obseruationem sabbatorum,  festiuitatem neomeniarum et sacrificiorum, que diuidebant duos populos, Iudeos et gentiles, ueluti paries diuidit ac separat duos homines, siue duas res. Et quod dixit parietem, hoc exposuit, cum dixit inimicitias et legem mandatorum, quod propter legem et obseruantiam eius erant inimicitie et contentiones inter duos populos: quoniam Iudei deputabant gentiles quasi immundos. Sed illum parietem siue inimicitiam uel legem mandatorum destruxit ipse in passione sua, quando pro omnibus immolatus est, sic uocans gentiles ad fidem et redimens ueluti Iudeos, et insuper in decretis Euangelii euacuauit legem in mysteriis: quia non precepit neque Iudeo neque gentili offerre sacrificium et circumcidi, postquam ipse passus est, qui prefigurabatur in illis  sacrificiis, in unum nouum hominem, id est in seipso faciens pacem. Quomodo factus est ipse nouus homo? In hoc quod homo factus est, natus ex uirgine, sine semine uirili, et conuersatus est in mundo sine peccato, quod nemo nec antea nec postea fecit, ut reconciliaret Deo Patri ambos populos per crucem, hoc est per passionem crucis sue, in uno corpore, id est in una Ecclesia, in una fide, in una soccietate: uel in uno corpore, ut omnes ex Iudeis et gentibus credentes, unum corpus eius sint, interficiens et destruens uel euacuans, inimicitiam in semetipso. Quam inimicitiam dextruxit? Illam que erat inter Iudeos et gentiles propter circumcisionem et sacrificia legalia, tunc in semetipso euacuauit, quando passionem sustinendo, que erant in mysteriis, impleuit  in ueritate, et post non precepit offerri uel obseruari.

Et ueniens in mundum per incarnationis mysterium, euangelizauit per angelos, per se et apostolos pacem uobis gentibus, qui longe fuistis, a Deo, non loco, sed merito, et pacem his, id est Iudeis qui erant prope per cognitionem eius quam habebant, quoniam per ipsum Christum habemus nos ambo populi accessum ad Patrem in uno spiritu, subaudis confitentes. uel renati per Christum accedimus ad Deum Patrem, quia ipse est mediator per quod homo et Deus est . Et per illum nostras preces ad Deum Patrem dirigimus, et per illum introducimur in conspectu illius, sicut ille dixit: Nemo uenit ad Patrem nisi per me . Fratres, iam non estis hospites  et aduene, uel proselyti, uel alieni a consortio Iudeorum, uos gentiles, sicut quondam fuistis, eo modo quo superius paululum diximus, sed estis ciues sanctorum, patriarcharum, prophetarum aliorumque iustorum, et domestici Dei. Ciues dicuntur ab una ciuitate et communione, domestici a domo, quia in una domo conuersantur. Ergo gentiles socii sunt et ciues sanctorum, et domestici Dei: quia ad unam ciuitatem celestem Hierusalem peruenire contendunt, et in una domo que est Ecclesia Dei, commorantur

Superedificati super fundamentum apostolorum et prophetarum. Fundamentum apostolorum et prophetarum omniumque fidelium Christus est, quia in fide  illius sunt fundati et stabiliti, sicut ipse dixit: Supra hanc petram, id est super me edificabo Ecclesiam meam , que constat ex angelis et hominibus iustis. Omnis enim qui fidem Christi habet, super ipsum est fundatus, ipso summo angulari lapide Christo Iesu. Quomodo est Christus et fundamentum et summus lapis? Per hoc quod ab illo incipitur fides, et in ipso, et ab illo perficitur atque completur ipsa fides ideoque omnes electi in ipso sunt fundati. Ipse enim dixit, pro eo quod est in ipso. Angularis etiam dicitur, quia sicut angularis lapis duos parietes iungit, ita Christus duos populos in unitate fidei sue coniungendo continet.

In quo Christo omnis edificatio Ecclesie constructa et edificata crescit in templum sanctum in Domino.  In quo Christo, quia quotidie ex omnibus gentibus ad fidem Christi ueniunt, fides crescit in ipsa Ecclesia, que est templum Christi, sicut alibi dicitur: Templum Dei sanctum est, quod estis uos . Licet enim omnipotens Deus per diuinitatis potentiam ubique sit, tamen aliter habitat in electis, atque aliter in reprobis.

In quo Christo, id est in cuius fide et uos cedificamini in habitaculum Dei, ut sitis templum Dei uiui crescendo de uirtute in uirtutem: et hoc in Spiritu sancto, id est per gratiam Spiritus sancti.



CAPUT III.

Huius rei gratia, id est propterea quia uos estis ciues sanctorum et super Christum estis fundati,  ego Paulus uinctus sum Christi Iesu pro uobis gentibus. uinctus sum dicit catenis et astrictus pro fide Christi et pro uobis gentibus, quibus predico uerbum salutis: uel, uinctus amore Christi, pro uobis gentibus teneor in carcere; et est sensus: Si uoluissem permanere in iudaismo, et a predicatione nominis Christi quiescere, possem esse diues, et magister synagogarum appellari. Sed quia Christum predico uobis, nunc astrictus teneor in egestate positus, si tamen audistis dispensationem siue administrationem gratie Dei que data est mihi in uobis, id est in uestram utilitatem. Si tamen isto in loco potius est affirmatiua coniunctio quam dubitatiua, et nichil aliud est nisi dicere: Certe audistis officium predicationis mee, quod datum est mihi per gratiam Dei ad uestram  utilitatem. Quoniam secundum reuelationem Dei notum mihi factum est sacramentum, siue mysterium, sicut supra in hac Epistola scripsi uobis in breui, prout possitis intelligere prudentiam meam in mysterio Christi, legentes dicta mea. Idcirco hec Epistola omnibus Epistolis pene difficilior habetur, quia obtinet in se magna et occulta mysteria, breuique sermone comprehensa. De quo sacramento siue mysterio dicat, quod ei per reuelationem Dei manifestatum est Paulo in sequentibus panditur, hoc est quod gentes in societatem Iudeorum essent uenture sine aliqua differentia. Unde et sequitur: Quod, subaudis sacramentum siue mysterium mihi reuelatum est. Nunquid non reuelatum est patriarchis et prophetis?  utique. Illis enim solummodo est reuelatum in Spiritu, hoc est per Spiritum sanctum, qui filii Dei erant per adoptionem, sicut et Paulus, non illis qui filii et amatores huius mundi erant. Aliter: Aliis generationibus filiis hominum, id est patriarchis et prophetis atque aliis hominibus, non est ad liquidum ita manifestatum mysterium fidei gentium, sicut apostolis et prophetis Noui Testamenti, ut fuit Agabus: quorum predicatione ad fidem uenerunt. Quod potest probari ex hoc quod Dominus ait apostolis: Multi reges et prophete uoluerunt uidere que uos uidetis, et non uiderunt . Maioris enim sapientie fuerunt apostoli quam patriarche: quia quod illi uiderunt a longe in spiritu, uiderunt isti et mente et oculis corporeis. Siquidem Iudei nullo modo poterant  credere gentes uenturas esse in societatem suam, sed dicebant illis qui proselyti fiebant: uitam eternam quidem percipietis, sed non tante dignitatis eritis in gloria quante nos. Quid ergo manifestatum est apostolis? esse gentes coheredes Iudeis in prima celesti, in gloria eterna, et concorporales, id est, simul corpus Christi esse, uel in uno corpore Ecclesie sociari, et comparticipes promissionis eius in Christo, id est consortes esse promissionis Dei Patris, quod in semine Abrahe benedicentur omnes gentes.

Mihi omnium sanctorum minimo data est gratia hec euangelizare, siue predicare in gentibus inuestigabiles diuitias Christi, et illuminare omnes. Quare dicit modo: Mihi minimo omnium apostolorum data  est gratia, cum alibi dicat: Plus omnibus laboraui? Utrumque uerum est: et unum referendum est ad laborem, quod dicit: Plus omnibus laboraui; aliud ad tempus uocationis sue. Plus enim omnibus apostolis laborauit, quia cum ceteri in locis sibi distributis predicarent, ille non solum Iudeis predicauit, sed etiam omnibus gentibus quibus constitutus est magister et predicator . Minimo autem quod dicit, tale est, ac si diceret, nouissimo et ultimo. Nouissimus enim apostolorum ipse uocatus est ad gratiam Euangelii, quia illi ante passionem a Domino, hic uero post eius ascensionem, de celo uocatus est. Euangelizare, est bona annuntiare, quia Euangelium est bonum nuntium. Euangelizat ergo, non solum qui Euangelium predicat Christi ore prolatum,  sed qui bona annuntiat, et gaudia patrie celestis promittit, que in lege et prophetis et psalmis, dictisque sanctorum Patrum continentur. Que sunt iste diuitie Christi inuestigabiles, ad quas missus est Apostolus euangelizare in gentibus? Nimirum ille, de quibus idem Apostolus alibi dicit: Quod oculus non uidit, nec auris audiuit, nec in cor hominis ascendit, que preparauit Deus diligentibus se , hoc est, gaudia patrie celestis, uita sine fine mansura. Quod ergo hoc loco dicit diuitias, in subsequentibus appellauit sacramentum, ideoque per diuitias non incongrue mysteria incarnationis et passionis Christi possumus intelligere, redemptionem generis humani et fidem gentium, et quo nulla distantia  est inter Iudeos et gentiles in gratia Dei. Que omnia sacramentum recte appellantur, quia ante Christi aduentum occulta et secreta fuerunt. Sed si inuestigabiles sunt ipse diuitie, quomodo Apostolus missus est eas euangelizare? Nam inuestigabilis res est, que non potest inuestigari et comprehendi. Que dupliciter potest solui: Inuestigabiles siquidem ante Domini aduentum fuerunt, quia nullus eas potuit ad liquidum cognoscere; sed que erant ante inuestigabiles, Domino ueniente, uestigabiles et comprehensibiles facte sunt. Aliter: in sua natura inuestigabiles sunt, per gratiam autem et reuelationem sancti Spiritus hominibus fidelibus uestigabiles sunt. uerbi gratia: statua quam non potuit Nabuchodonosor intelligere quid prefiguraret, per reuelationem sancti  Spiritus Danieli uestigabilis et comprehensibilis fuit, qui interpretator eius exstitit. Data est etiam gratia Apostolo illuminare per fidem omnes qui uoluissent credere, quia sicuti ille qui infidelis et incredulus est, in tenebris moratur, ita qui fidelis et credulus exsistit in luce quiescit; et non solum illuminare, sed et euangelizare que sit dispensatio, id est distributio uel ministratio, sacramenti absconditi in Deo, qui omnia creauit. Idem modo appellat sacramentum quod superius diuitias, mysterium incarnationis Filii Dei, fidem et salutem gentium, et gaudia uite eterne quod a seculis, siue ab initio, absconditum fuit in Deo uero qui creauit omnia. Notandum quia non dicit Deo fuit absconditum, sed in Deo usquequo ipse per semetipsum manifestare designatus est. Unde appellatur  sacramentum, quod est res secreta et occulta, antequam in publicum deducatur.

Ut innotescat, hoc est, manifesta et nota fiat, multiformis sapientia Dei, et principibus et potestatibus in celestibus per Ecclesiam. Multiformis sapientia Dei dicitur, quasi multiplex et multas species et formas habens. uideamus quomodo multiformis sit. Filius Dei natus est de uirgine sine uirili semine, uagiebat in presepio ut infans, sed ab angelis glorificabatur ut Deus in celo; ab Herode querebatur interfici ut homo, sed a magis stella ducente querebatur adorari ut Deus; mortuus est ut homo, resurrexit per potentiam Deitatis. Resurgens a mortuis apparuit discipulis in habitu hominis, sed Spiritum sanctum dedit eis ut Deus. Ecce qualiter multiformis  est sapientia Dei. Ut ergo ista multiplex sapientia Dei manifestaretur principibus et potestatibus in celestibus, quas beatus Hieronymus angelicas uirtutes uult intelligi in celo residentes, Filius Dei ueniens in mundum reuelauit eam apostolis suis. Et per Ecclesiam, hoc est, in Ecclesia predicantibus apostolis manifestauit angelicis uirtutibus. Dixit namque beatus Hieronymus, quod quedam angelice dignitates erant, que mysteria superius memorata ad purum non intellexerunt, donec completa est passio Christi, et apostolis predicantibus per omnes gentes cepissent predicatione sua gentiles trahere ad fidem. Quod probari potest ex hoc quod angeli admirando dixerunt, illo ascendente ad celos propria uirtute:  Quis est iste qui uenit de Edom , hoc est, de cruento et sanguinolento mundo? Et in Psalmis: Quis est iste rex glorie ? Illis enim qui maioris dignitatis sunt et per quorum ministerium illa mandata sunt, cognita fuerunt, utpote consiliariis et nuntiis: illis uero qui minoris dignitatis sunt, potest esse ut ex parte incognita essent, et hoc manifestat.

Secundum prefinitionem, uel preordinationem siue predestinationem seculorum, quod unum est; quam prefinitionem fecit, siue impleuit in Christo Iesu, id est per Christum Iesum. Sicut ergo Deus Pater preordinauit ante omnia secula, sic compleuit et manifestauit multiformem sapientiam suam per Christum. Propter quod, subaudis, quia fidem in  Christo habetis et accessum ad Deum Patrem per ipsum, obsecro uos ne deficiatis in tribulationibus meis pro uobis, id est, ne recedatis a fide Christi, dum me uidetis tribulari pro uobis, que tribulatio est gloria uestra. Conuenientius diceret, que tribulationes sunt gloria uestra. Pro illis ergo Apostolus tribulabatur, quia dum illis predicabat uerbum, comprehendebatur a persecutoribus. Sed eius tribulatio gloria illorum erat, qui confortabantur in fide, et per passionem suam acquirebant gloriam eternam.

Huius rei gratia, id est propterea ne uos recedatis a fide Christi, flecto ego genua mea ad Patrem Domini nostri Iesu Christi. Sicut sunt exteriores oculi corporis et exteriora genua, ceteraque membra, ita etiam dicuntur esse et interiora. Unde hic Apostolus  non loquitur de exterioribus genibus. Per genua ergo debemus intelligere tantummodo submissum et humiliatum sensum mentis. Flecto, inquit, genua mea, id est, submitto et humilio sensum cordis mei, orando Deum pro uobis. Quod sequitur, ad Patrem Domini nostri Iesu Christi, in Greco sermone non habetur, nisi tantummodo ad Patrem, ut intelligatur absolute Creator esse omnium rerum. Quod uero in Latinis codicibus additum est, Domini nostri Iesu Christi, bene conuenit, quia illi est proprie et naturaliter pater, nobis autem adoptiuus. Sequitur:

Ex quo, Deo Patre, omnis paternitas in celo et in terra nominatur. Sicut in presenti seculo habemus quos appellamus patres, et sunt a quibus appellamur patres, ita et in illo collegio sanctorum spirituum  sunt qui alios diligunt archangelos uocare patres, sicut prelatos, uerbi gratia: angeli diligunt archangelos appellare patres, sic de ceteris uirtutibus intelligendum. Ideo dixit, ex quo omnis paternitas in celo et in terra nominatur, quia et angeli in celo et homines in terra ab illo exordium sumpserunt, et ab illo qui est Pater omnium rerum acceperunt ut patres aliorum uocarentur.

Ut det uobis secundum diuitias glorie sue uirtute corroborari per Spiritum sanctum eius in interiori homine, Christum habitare per fidem in cordibus uestris. Idcirco, inquit, ego flecto genua mea ad Patrem Domini nostri, ut ipse det uobis uirtutem secundum largitatem glorie sue, ut sitis corroborati in fide, et  possit Christus habitare per fidem in interiori homine, hoc est, in cordibus uestris. Licet enim omnipotens Deus per potentiam diuinitatis sue ubique sit, tamen in illis specialiter dicitur habitare qui fidem eius habent.

In caritate radicati et fundati, ut possitis comprehendere in uobismetipsis cum omnibus sanctis, que sit latitudo, longitudo, sublimitas et profundum. Ex superioribus ista pendent: Ideo etiam submitto sensus cordis mei ad Deum, ut sitis in caritate radicati, sicut arbor plantata radicitus firmatur in terra ut habeat humorem, et a uento facile non eradicetur, et non solum radicati, sed et fundati in ipsa caritate, quasi super solidissimam petram, ut possitis intelligere que sit latitudo caritatis. Latitudo  caritatis est qua diligitur Deus, et non solum amicus, sed etiam inimicus. De quo mandato dicit Psalmista: Latum mandatum tuum nimis . Longitudo caritatis est perseuerantia in bonis operibus. Longanimitas etiam siue longitudo caritatis est ab initio fidei usque ad finem spei, usque dum perueniamus ad illud, ut quod modo tenemus in spe, tunc possideamus in re, patienter pro Dei amore aduersa seculi huius tolerantes. Sublimitas siue altitudo caritatis est, ut pro omnibus nostris bonis operibus tam pro latitudine caritatis quam patientia, longanimitate, perseuerantia in bonis operibus, sublimitatem patrie celestis queramus, sperantes nos a Deo remunerandos. Profundum autem siue occultum caritatis est, ut omnia bona que habemus  de alto Dei dono et inspirationem nobis uenire credamus. Hec autem omnia in cruce uel in caritate Christi possumus comprehendere.

Scire etiam supereminentem scientie caritatem Christi. Det uobis etiam intelligere caritatem Christi supereminentem scientie humane, hoc est, det uobis scientiam quatenus possitis intelligere quanta sit caritas Christi qui pro nobis mortuus est, que caritas transcendit et excedit omnem scientiam humanam, et non solum humanam, sed etiam diuinam quam hominibus largitur. Et quomodo possimus illam scire, si supereminens est scientia que omnibus tribuitur? Hoc debemus scire, quia ignoramus illam: quis enim hominum  mortalium ualet comprehendere quanta caritas fuit in Deo Patre, qui pro nobis unicum Filium non solum incarnari, sed etiam mori permisit? Sequitur: Ut impleamini in omnem plenitudinem Dei. Idcirco, inquit, exoro scire uos caritatem Christi, ut impleamini uirtutibus, et mereamini annumerari numero fidelium ex quibus quotidie corpus Christi impletur. Plenitudo enim corporis Christi est Ecclesia, que quotidie ex omnibus gentibus impletur

Ei autem qui potens est omnia facere superabundanter quam petimus aut intelligimus secundum uirtutem que operatur in nobis, ipsi gloria in Ecclesia et in Christo Iesu in omnes generationes seculi seculorum. Amen. Ei autem, id est Deo Patri qui potest omnia facere que uobis sunt necessaria superabundanter  quam petimus, id est qui potest omnia nobis tribuere plus quam petere sciamus, et petere presumamus, et hoc secundum uirtutem diuinitatis potentie sue: que uirtus diuinitatis operatur in nobis miracula, fidem, uirtutes et doctrinam, sit gloria in Ecclesia et in Christo Iesu. In Ecclesia est gloria Dei Patris, quia multitudo fidelium glorificat et laudat Deum Patrem in omnibus que agit. Per illam etiam glorificatur: iuxta quod Dominus dicit: uideant opera uestra bona, et glorificent Patrem uestrum . In Christo quoque Iesu est gloria Dei Patris, quia omnia que ipse Filius operatus est, ad laudem et gloriam eius retulit, dicens: Pater in me manens ipse facit opera . In omnes generationes sit Deo Patri gloria, id est in presentes et  futuras: uel in generationes gentium, et generationes Iudeorum in omnia futura secula. Amen.



CAPUT Iu.

Obsecro itaque uos ego uinctus in Domino, ut digne ambuletis uocatione qua uocati estis. Obsecro, id est deprecor uos ego uinctus in Domino, ut digne ambuletis et sancte uiuatis illa uocatione qua uocati estis in baptismate. Estis uocati ut sancti essetis et immaculati, sancte et immaculate conuersamini, ambulantes de uirtute in uirtutem. Quod autem dicit, ego uinctus, duplici modo intelligi potest: uel uinctus catenis et positus in carcere in Domino, id est pro Domino, siue pro amore Domini; uel uinctus, id est astrictus amore dilectionis erga uos propter Deum cum omni humilitate et consuetudine; subaudis, ambulate et conuersamini  digne.

Cum patientia supportantes uos inuicem in caritate. Humilis dicitur humi accliuis. Mansuetudo est lenitas et tranquillitas animi. Ambulate, inquit, et conuersamini cum omni humilitate et mansuetudine mentis, supportantes uos inuicem in caritate uel in dilectione Dei et proximi, iuxta illud: Alter alterius onera portate, imitantes naturam seruorum; uerbi gratia: qui diues est opibus huius seculi, supportet illum qui pauper est in substantia presenti et diues spiritualibus uirtutibus: et econtra, ille qui sanctus est sua sanctitate et suis precibus sustineat peccatorem; uel qui diues est, sustineat sua eleemosyna pauperem. Solliciti, id est studiosi, cauti et attenti sitis semper. Seruare unitatem spiritus, ut unum  sapiatis de Christo, ut unam fidem babeatis; et non sint in uobis schismata atque hereses, et hoc agite in uinculo pacis, id est in dilectione Dei et proximi, siue in concordia fraternitatis. Dilectio etenim uinculum recte appellatur, quia duos ligat et coniungit, Deum uidelicet et hominem, uel duos proximos.

Unum corpus Christi uos estis, et unus Spiritus sanctus habitat in uobis, sicut uocati estis in una spe uocationis uestre, sicut sancti uocati estis, uniti in baptismate, secundum illud: Sancti estote, quia ego sanctus sum , ideo sancte uiuere debetis. Bene autem dicit, in una spe uocationis uocati estis, quia omnes fideles unam spem habent perueniendi ad patriam celestem.

 Unus est Dominus omnium creaturarum, una fides debet esse in omnibus credentibus, quibus unum baptisma est. Licet alii maiorem, alii minorem fidem habeant, qui maiora et minora de Deo intelligunt, tamen in hoc dicitur esse una fides, quia unum Deum credunt trinitatem habere in personis, et unitatem in substantia. Unum est baptisma, quia omnes equaliter per uniuersum orbem baptizantur, qui signaculum fidei percipiunt.

Unus est Deus omnium creaturarum, et pater omnium rerum, id est creator, qui, subaudis Pater, super omnes creaturas excellit, et per omnia est Filius, quia omnia per ipsum facta sunt  et reparata, et in omnibus nobis, subaudis est Spiritus sanctus, qui in cordibus fidelium diffusus est, et in  omnibus creaturis, iuxta illud: Spiritus Domini repleuit orbem terrarum .

Unicuique autem nostrum data est gratia secundum mensuram donationis Christi. Loquitur in hoc loco Apostolus ex persona sua aliorumque apostolorum, uel omnium credentium. Data est gratia, fides et remissio peccatorum et redemptio, et quidquid boni habemus. Gratia autem dicitur gratis data. Et hec omnia gratuito munere omnipotentis Dei largita sunt nobis secundum mensuram donationis Christi: donationem uel donum Patris et Filii debemus intelligere in hoc loco Spiritum sanctum, de quo Dominus dicit in Euangelio mulieri Samaritane: Si scires donum Dei , id est Spiritum sanctum, etc. Cum uero dicit: data est secundum mensuram donationis  Christi, sic uidentur uerba hec sonare, quasi Spiritus sanctus mensuram habeat et mensurabilis sit. Sed quomodo potest mensurabilis esse, de quo dicitur: Spiritus Domini repleuit orbem terrarum? Notandum ergo quia sicut Deus Pater immensurabilis est qui dicit, Celum et terram ego impleo ; et Filius immensurabilis est, qui est sapientia Dei Patris que attingit a fine usque ad finem fortiter: ita Spiritus sanctus immensurabilis est: quia sunt tres persone, ideoque hanc mensuram donationis ad nostram capacitatem referre debemus, quia iuxta quod nos capere ualemus, ex donis Spiritus sancti datur mensura. uerbi gratia: mare immensurabile est in longitudine, profunditate, latitudine sui et multitudine aquarum; et sicut incole  uenientes ad illud, aquam secundum mensuram uasculorum suorum unusquisque deportat, alius plus, alius minus, et tamen mare immensurabile manet, ita et nos secundum mensuram nostre capacitatis ex donis Spiritus sancti accipimus, et ipse in sua natura immensurabilis manet.

Propter quod, subaudis quia unicuique data gratia secundum mensuram donationis Christi, alii maior, alii minor, dicit Psalmista: Ascendens Christus in altum, captiuam duxit captiuitatem; dedit dona hominibus. Quidam doctor hoc modo hunc uersiculum explanat, quod a ueritate non discrepat, et appellat diabolum captiuitatem: quia genus humanum de paradiso captiuauit. Ascendens Christus in altum, id  est in crucem, iuxta quod et ipse ait; Cum exaltaueritis Filium hominis , etc., tunc captiuitatem, id est diabolum duxit captiuum, et captiuauit illum auferendo ab illo potestatem quam tenebat in hoc mundo, iuxta illud: Nunc princeps huius mundi eiicietur foras . Sed quid fecit postmodum? Tertia die resurgens, dona Spiritus sancti dedit discipulis insufflans, et dicens: Accipite Spiritum sanctum . Aliter: Ascendens Christus in altum, id est in celum quadragesimo die resurrectionis sue, captiuam duxit captiuitatem, quando naturam humanam que de paradiso fuerat a diabolo captiuata, ipse iterum captiuauit de potestate diaboli abstrahendo illam, et ad celestia reuocando, ac postmodum decimo die ascensionis sue dedit dona  sancti Spiritus discipulis. Queri autem potest cum superius dixerit singulari numero, Data est gratia secundum mensuram donationis sue, quare modo dicat plurali numero: Dedit dona hominibus? Ad quod dicendum, quia licet Spiritus sanctus singulari numero donum uel donatio appelletur, tamen secundum qualitatem meritorum tribuuntur dona eiusdem Spiritus sancti; unde Apostolus : Alii , datur per Spiritum sermo sapientie, alii sermo scientie, etc., usque dum subiungit: Hec omnia operatur unus atque idem Spiritus, diuidens singulis prout uult.

Quod autem ascendit, quid est nisi quia et descendit primum in inferiores partes terre? Interrogabat Apostolus semetipsum, et dixit: Quid est quod dixi,  ascendit? Quomodo potest Deus ascendere, qui ubique est? Certe nichil est aliud nisi quia et descendit. Et primum descendit in inferiores partes terre ad infernum, ac deinde in celum ascendit. Ergo non secundum diuinitatem, que omnia implet, ascendit ipse neque descendit: sed secundum humanitatem. In anima quidem sola descendit ad infernum, et iterum in corpore et anima ascendit super omnes celos. Notandum quia per hoc quod dicit: Descendit ad inferiores partes terre, ostendit infernum infra terram esse: unde dicitur infernus, quod sit inferior terra, uel infra terram.

Qui descendit, subaudis ad inferiores partes terre, ipse est et qui ascendit super omnes celos, id est Christus, ut adimpleret omnia, id est oracula legis et prophetarum  que de se erant scripta; uel omnia, id est quasdam dispensationes, quas ipse cum Patre disposuerat, et quas ipse solus cum illo sciebat. uel etiam ut impleret omnia celestia et terrestria de sua cognitione et reuelatione diuinitatis sue, que omnia ante illius aduentum quasi uacua erant ad comparationem illam, quam postmodum de eius diuinitate cognouerunt. Celestia impleta sunt, quia erant quedam angelice potestates, que mysteria natiuitatis Christi, passionis et resurrectionis, ascensionisque ad celos, ad liquidum non cognouerunt, quousque impleta sunt. Unde admirando dicitur in psalmo: Quis est iste rex glorie? Terrestria quoque impleuit, quia in hominibus qui Deum ignorabant, suam  cognitionem dedit, suaque gratia illos impleuit.

Et ipse dedit quosdam quidem apostolos, ut fuerunt duodecim, et septuaginta duo discipuli, quosdam prophetas, ut Agabus et alii Antiocheni, et quatuor filie Philippi, alios uero euangelistas, ut fuit Lucas et Marcus, Ioannes quoque et Mattheus, qui et apostoli fuerunt, alios autem pastores et doctores ad consummationem, id est ad perfectionem sanctorum, ut illi, qui predestinati sunt ad gloriam eternam, illorum predicatione et exemplis perficerentur. Fuerunt in primordio fidei, euangeliste, prophete, pastores quoque et doctores: sunt et modo in Ecclesia. Quicunque bona annuntiat, euangelista est; quicunque gaudia electorum, penasque reproborum suis auditoribus annuntiat, propheta est. De nomine uero  pastorum et doctorum interrogatus beatus Augustinus a Paulino, respondit unum esse pastorem et doctorem. Pastor enim non potest esse, nisi habeat doctrinam qua pascat gregem sibi commissum. Quia si caruerit doctrina, licet nomen habeat pastoris, caret tamen officio. Pastores autem et doctores Ecclesie, quod unum est, sunt episcopi, presbyteri, aliique rectores et ministri Ecclesie, qui tandiu constituti sunt in opus ministerii et in edificationem corporis Christi, donec occurramus omnes in uirum perfectum, et in unitatem fidei et agnitionis Filii Dei. Ideo constituti sunt pastores et doctores ut corpus Christi edificent, quod est Ecclesia, que quotidie edificatur ex numero credentium uenientium ad fidem, ut habeamus uitam post resurrectionem, et  omnes equaliter Deum cognoscamus. In presenti siquidem seculo sicut est diuersitas scientie, ita est diuersa fides: quia alius plus, alius minus de Deo intelligit, et secundum quod intelligit et cognoscit de diuinitate omnipotentis Dei, habet et fidem. Post resurrectionem autem iam non erit diuersitas fidei, quia sicut omnes equaliter Deum uidebunt, ita equalem fidem habebunt. Erit enim Deus omnia in omnibus . In uirum perfectum, in mensuram etatis plenitudinis Christi. Ex superioribus ista pendent. Ipse  dedit pastores qui edificent corpus illius, donec occurramus omnes post resurrectionem generalem in uirum perfectum. Quidam hoc modo illud intelligunt, quod in generali resurrectione omnes in eadem etate resurgent, in qua Christus resurrexit,  cuiuscunque etiam etatis fuerint, et in nomine uirorum comprehenduntur et mulieres. Quod dicit in uirum perfectum, licet contra fidem non sit, tamen hoc melius est ut aliter intelligamus. uirum perfectum appellat Christum cum omni corpore suo, quod non erit perfectum quousque omnes electi compleantur. Completo autem numero electorum, occurremus omnes in uirum perfectum, id est omnes electi occurrent capiti suo Christo, ut iam postmodum unus sit uir, Christus et Ecclesia, perfectus et integer. Et in mensuram etatis plenitudinis Christi. Sicuti homo per etates singulas crescit, donec perfectus sit uir, sic quotidie crescit utique ad diem iudicii Christus, non in se, sed in nobis, qui sumus corpus eius. Completa  autem mensura etatis, id est perfecto et integro numero electorum ex quibus plenitudo corporis impletur, obuiabimus ei

Ut iam, id est post resurrectionem in qua Christus erit perfectus, non simus, subaudis sensu, paruuli fluctuantes, huc illucque uagantes, nunc ad illud uitium, nunc ad istud cadentes, et circumferamur omni uento doctrine. Quantum ad presentem sapientiam pertinet, beatus apostolus non erat paruulus sensu, quia sapientior erat cunctis mortalibus; quantum uero ad illam perfectionem attinet sapientie, quam habituri sunt sancti post resurrectionem, paruulus erat sensu et intellectu imperfectus. Quod uero dicit, Neque circumferamur owni uento doctrine, uentum doctrine appellat dialecticam et sapientiam mundanam, que nullius utilitatis est, a qua circumferimur  et pulsamur, quia plerumque seducimur per illam, putantes ea esse uera que sunt falsa. Et isti Ephesii dialectici erant, per quam seducebant simplices, facientes ea putare uera que erant falsa suis fictionibus et astutiis. Unde et sequitur: In nequitia, id est in malitia, hominum et astutia illorum circumuenimur ad circumuentionem erroris. Dicit beatus Hieronymus: Quid prodest iugiter dialectice arti insistere, et syllabas iamborum componere in diuersa carmina, ubi nulla ueritas est, sed seductio et error hominum? In presenti quidem seculo potest illud esse, sed post resurrectionem cessabit.

Renouamini spiritu mentis uestre, et induite nouum hominem, qui secundum Deum creatus est in iustitia  et sanctitate ueritatis. Hec uerba Apostoli ex superioribus pendent. Nam loquitur ad Ephesios. Deponite uos, inquiens, secundum pristinam conuersationem ueterem hominem, qui corrumpitur secundum desideria erroris, ac deinde subdit: Renouamini autem spiritu mentis uestre. Pristina conuersatio peccatum est, et in peccatis manere: uetus autem homo conuersatio ueteris hominis Ade. Quicunque enim in peccato manet conuersationem ueteris hominis habet. Qui homo, id est conuersatio illa, corrumpitur et deprauatur secundum desideria errorum et uitiorum. Renouamini igitur spiritu mentis uestre. Spiritum et mentem, pro uno debemus accipere, secundum beatum Augustinum, id est pro rationabilitate mentis. Due sunt autem renouationes:  una subitanea, que fit in baptismate, in qua renouamur ab omnibus peccatis originalibus et actualibus. Altera, que fit per spatium temporis, et per assiduitatem lectionis, et per operationem bonorum operum, de qua hic dicitur. Dum enim animus ea quotidie per studium lectionis de Deo intelligit que antea ignorabat, et dum proficit quotidie de uirtute in uirtutem, quotidie innouatur; tale est ergo ac si diceret: Estis renouati in baptismate, renouamini quotidie per studium lectionis, ea de Deo intelligendo que ante uos latebant, et crescendo de uirtute in uirtutem. Et induite nouum hominem: nouum hominem appellauit noui hominis conuersationem uel ipsum Dominum Iesum. uideamus quomodo sit ipse  nouus homo et secundum Deum creatus. Conceptus est in utero uirginali opere Spiritus sancti, ex semine mulieris, sine semine uiri: hoc nouum fuit, miracula fecit que nemo alius fecit, conuersatus est sine peccato in hoc mundo, est uerus Deus et uerus homo, resurrexit a mortuis, et hec omnia noua fuerunt et sunt. Secundum Deum creatus in iustitia, quia iustus est: et in sanctitate ueritatis, quia iustus et uerus est: et non solum iustus, sanctus et uerus est, sed insuper ipsa iustitia, ipsa ueritas et sanctitas. Quod ergo dicit, Induite nouum hominem, tale est ac si diceret: Induite Dominum Iesum Christum, id est, conuersationem noui hominis et omnes uirtutes, quas intelligitis in Christo esse. Quicunque enim assumit iustitiam, sanctitatem,  ueritatem, sapientiam, caritatem, et omnes uirtutes quas in Christo cognoscit esse, Christum utique induit.

Propter quod deponentes omne mendacium, loquimini ueritatem unusquisque cum proximo suo, quia omne mendacium a diabolo est, qui est mendax et pater mendacii. Quicunque filii ueritatis sunt, debent deponere et abiicere omne mendacium, dolositatem et duplicitatem, et loqui ueritatem de animo puro cum omni homine, non solum Christiano, uerum etiam pagano et heretico: quia omnes sunt proximi nostri. Et quare debemus loqui ueritatem cum proximo? Quoniam sumus inuicem membra. Est autem Christus caput, membra illius sunt electi. Et sicut membra corporis nostri sunt sibi inuicem necessaria,  et sibi inuicem ministrant, ita membra Christi debent sibi inuicem ministrare que sunt necessaria; uerbi gratia: necessarii sunt oculi manui ac pedi, et manus et pes oculo, ideoque ministrat oculus manui ac pedi lumen, manus autem abstergit illum et lauat a sordibus: sic in Ecclesia sancta predicator quilibet ministrare debet lumen scientie et predicationis aliis, que sunt manus et pedes, id est qui sunt eleemosynarii, et qui currunt ad sepeliendum mortuum, et qui actiue uite sunt dediti. Econtra autem illi debent de sua substantia sustentare oculum, id est predicatorem, prebentes ei cibum et potum, et ministrantes cetera que necessaria sunt illi: hoc faciendo, erunt sibi inuicem membra. Sequitur:

 Irascimini et nolite peccare. Dupliciter possumus hoc intelligere: Si quando peccatis, et a uia rectitudinis diabolo suadente receditis, irascimini uobismetipsis et indignamini, ne talia amplius faciatis, castigando corpus uestrum uigiliis et ieiuniis. Aliter: etsi, inquit, irascimini, nolite perficere. Permittit quidem irasci, quod humanum est; sed prohibet uindictam expetere, quod iam non est humanum, quia Ira uiri iustitiam Dei non operatur . Sol non occidat super iracundiam uestram. Similiter et hoc duplici modo potest intelligi: Dicamus simpliciter, Sol non occidat super iracundiam uestram, id est, si commoti fueritis ad tempus aduersus proximum, ante solis occasum reconciliamini,  et recedat ira a uobis. Aliter: Sol appellatur Christus in Scripturis sacris, ut ibi: uobis timentibus nomen meum, orietur Sol iustitie . Qui sol iustitie plerumque propter iram que uindictam expetit et propter discordiam occidit nobis, id est recedit a nobis, sicut occidit falsis prophetis, de quibus dicitur: Occidit sol eis cum adhuc esset media dies . Sol non occidat super iracundiam uestram, id est, cauete ne propter uestram iram et propter uestrum peccatum recedat sol iustitie, id est Christus, a uobis.

Nolite locum dare diabolo, id est, nolite uindictam expetere, neque irasci ultra modum, ne recedat sol a uobis Christus, adueniatque diabolus princeps tenebrarum. Quandocunque enim peccamus, locum  damus diabolo in nobis.

Qui furabatur bona aliorum, iam non furetur, uel qui furabatur uerba et doctrinam Euangelii per hereticam prauitatem, sicut falsi prophete de quibus dicitur: Qui furabantur sibi uerba, dicentes: Hec dicit Dominus, cum Dominus non miserit eos, iam non furetur, sed recedat ab errore suo. Magis autem laboret, operando manibus suis quod bonum est, ut habeat unde tribuat necessitatem patienti. Ille qui antea furabatur, non solum debet a furto cessare, sed debet operari manibus suis, ut habeat unde sustentet alios, inopiam patientes.

Nolite contristare Spiritum sanctum Dei in uobis, in quo signati et sigillati estis, et designati Deo in die redemptionis, hoc est, Nolite per mala opera Spiritum  sanctum fugare a uobis, qui habitator esse cepit uestri in die redemptionis, id est in die baptismatis. Sicut enim contristatur homo quando de propria domo expellitur quam ipse sibi edificauit ut quiete ibi habitaret, sic Spiritus sanctus contristari dicitur, quando de homine quem sibi mundauit in baptismate, per praua opera eiicitur. Aliter: Nolite contristare Spiritum sanctum Dei, id est: spiritales homines, in quibus Spiritus sanctus habitat, nolite contristare per uestra mala opera. Siquidem spiritales uiri, si quando uident alios peccare, et a uia rectitudinis deuiare, contristantur de illorum miseria, et condolent de aliis utpote de se.



CAPUT u.

 Estote imitatores Dei sicut filii karissimi. Hortatur Apostolus Ephesios ut sint imitatores Dei, sicut filii karissimi. Imitari autem est sequi. Imitatio autem est quedam imaginatio; uerbi gratia, quando discipulus conatur imitari magistrum in aliquo opere. Quomodo ergo possumus imitari Deum omnipotentem? uideamus. Est ille sapiens, prudens, misericors, iustus et uerus: simus et nos secundum modulum nostre capacitatis sapientes, prudentes, simus iusti et ueraces et misericordes, diligentes amicos in Deo, et inimicos propter Deum. Sicut, inquit, filius carissimus imitatur patrem bonum in omni conuersatione morum et lenitate mentis atque honestate uite, ita et uos imitamini Patrem uestrum  Deum omnipotentem, secundum quod ipse uobis adiutorium bone uoluntatis et operationis prestiterit. Patrem autem dico non per naturam, sed per adoptionem. Sequitur:

Et ambulate, id est uiuite, conuersamini et crescite, in dilectione Dei et proximi, sicut et Christus dilexit nos et tradidit semetipsum pro nobis oblationem et hostiam Deo in odorem suauitatis. Magna et miranda et inenarrabilis dilectio ut unicus Filius Dei semetipsum traderet morti, Dominus pro seruis, Creator pro creatura. Sicut ergo ille pro nobis animam suam posuit, ita et nos, si necessitas fuerit, pro eius nomine animas ponere debemus: et non solum pro nomine eius, sed etiam pro fratribus nostris, propter amorem nominis eius. Quod uero dicit  Apostolus, qui se tradidit in odorem suauitatis, licet legamus in Genesi , quod odoratus est Dominus odorem suauitatis in sacrificio, quod ei obtulit Ne egressus de arca, non debemus putare quod omnipotens Deus, qui spiritus est, fumo et odore carnalium delectetur, sed odorem suauitatis debemus intelligere intentionem bone uoluntatis et affectum mentis, quibus Deus delectatur: ita et in hoc loco Apostolus intentionem mentis et affectum sincerissime dilectionis qua Dei Filius nos dilexit, odorem suauitatis appellat: quia multum in his delectatus est Deus Pater, et quasi multa aromata in conspectu eius efferbuerunt. Ipse denique fuit oblatio, et hostia, ipse sacerdos et sacrificator, qui semetipsum obtulit Deo Patri in altare crucis pro nobis.

 Fornicatio autem et omnis immunditia, aut auaritia, nec nominetur in uobis, sicut decet sanctos. Fornicatio dicitur a fornicibus, id est, a locis lupanaribus et theatralibus, que fornicibus, id est, arcubus sunt constructa, que et arenaria appellantur, in quibus erant meretrices, cum quibus miscebantur spurcissimi quique. Fornicari autem est cum puellis liberis et cum uiduis necdum Deo sacratis. Immunditia omnis incontinentia ad libidinem pertinens, quocunque modo fiat immunditia et impudicitia atque luxuria appellari potest. Auaritia in hoc loco dupliciter potest intelligi: potest siquidem pro amore pecuniarum accipi, potest et pro adulterio quod et alibi ab Apostolo negotium appellatur, ubi dicit uiris et uxoribus: Nolite fraudare inuicem ,  neque circumueniat aliquis in negotio, id est in adulterio, fratrem suum . Precepit autem Apostolus ut ista que diximus, non solum non sint in nobis, sed nec nominentur, quia si fuerint, nominabuntur. Si uero sepius nominata fuerint nisi pro edificatione, facilius declinabit animus ad ea. Corrumpunt enim mores bonos colloquia mala. Estote autem sicut decet sanctos. Quid decet sanctos? Honestatem morum seruare, uirtutes appetere, uitia cauere. Aut turpitudo. Turpitudo est quando nimis motus carnis nostre inflammantur ad libidinem, sed plerumque propter mortem Dei, et timorem penarum refrenantur. Aut stultiloquium. Stultiloquium est otiosus sermo et nullius utilitatis, quando relictis  proficuis et utilibus rebus, de inanibus et inutilibus tractatur. Aut scurrilitas, que ad rem non pertinet, sed magis gratiarum actio. Scurrilitas est iocularitas, que risum solet mouere. Hoc autem distat inter stultiloquium et scurrilitatem, quod stultiloquium nullius utilitatis est nichilque in se sapientie habet: scurrilitas uero plerumque ab ore sapientium procedit, et constat quadam urbanitate, ut illud uirgilii:

Qui Bauium non odit, amet tua carmina, Meui:
Atque idem iungat uulpes, et mulgeat hircos;
ceteraque talia que nichil in se mali habent, nisi tantummodo quia otiosa sunt, et ad rem perfectam non pertinent, sed magis sunt gratiarum actio, id est ideo proferuntur scurrilitates, ut graues apud  auditores prolatio sit. Ideoque precipit Apostolus ea cauere, quia de omnibus uerbis otiosis reddituri sunt homines rationem. Potest et hoc aliter intelligi quod dicit, sed magis gratiarum actio. Non sint in uobis ista que diximus, sed nec nominentur, sed sit in uobis magis gratiarum actio, ut gratias Deo referentes in omnibus que agitis et que habetis, uel sitis uos gratiosi et accepti Deo et hominibus.

Hoc enim scitote intelligentes quod omnis fornicator, aut immundus, aut auarus, quod est idolorum seruitus, non habet hereditatem in regno Christi et Dei. Superius iam diximus de his uitiis, nunc uideamus quare dicat auaritiam simulacrorum seruitutem. In hoc ergo dicitur esse auaritia simulacrorum seruitus, quia sicut ille seruit diabolo, qui omnipotentis Dei  culturam et religionem que illi soli conuenit, et singulare nomen ut solus Deus uocetur, quantum in se est illi aufert et demonibus impendit, ita et ille seruit diabolo, qui omnipotentis Dei communia, que omnibus hominibus communiter data sunt, in proprios sibi usus male usurpat. Aliter: recte etiam auaritia idololatrie comparatur, quia dum metallis auri et argenti, de quibus simulacra fiunt, homines immoderate seruiunt, et denarios constituunt, in quibus imagines fiunt imperatorum, aurum et argentum pro Deo uenerantur, quia serui sunt diuitiarum. uel tertio modo, auaritiam idololatrie ideo comparauit, ut nichil illa scelestius demonstraret. Radix enim omnium malorum est auaritia. Et notandum quia loquens de turpitudine, stultiloquio et scurrilitate,  non subiungit quod talia facientes possessuri non essent regnum Christi, sicut de fornicatione, immunditia et auaritia. Quo facto ostendit quidem illa esse peccatum, ista uero magis, eo quod separant a regno Christi. Regnum autem Christi et Dei Patris dixit quia sicut una est substantia Patris et Filii et Spiritus sancti, ita est una potestas, una trinitas, unum regnum.

Nemo uos seducat inanibus uerbis. Inania uerba loquuntur, id est, que nullius utilitatis sunt, qui dicunt apud inferos aliam penam non sustineri, nisi conscientia propria torqueri, non attendentes quod dicit Isaias in fine sui uoluminis de reprobis: uermis eorum non morietur, et ignis non exstinguetur.  Erit enim ibi pena intra suam conscientiam  qua torquebuntur grauiter, erit et extrinsecus uermis et ignis a quibus cruciabuntur durissime. Inania enim uerba et seductoria loquuntur, qui dicunt: Qui crediderit et baptizatus fuerit, saluus erit ; si et mala opera agat, quod omnino mendacissimum est. Propter hec enim, id est propter fornicationem, immunditiam et auaritiam, uenit ira Dei in filios diffidentie, siue diaboli, id est in illos qui perierunt in diluuio et postmodum in Sodomis aliisque ciuitatibus. Illi quidem qui in diluuio perierunt, propterea perierunt quia contra preceptum Domini plures uxores acceperunt, et carnes comederunt. Leuiori pena quodammodo perierunt quam Sodomite, qui in igne succensi sunt, quia non plures uxores acceperunt, sed insuper contra naturalem  usum fornicabantur. Diabolus autem diffidentia appellatur, quia homines diffidere et in desperationem cadere facit.

Nolite ergo effici participes, id est, nolite illos imitari, quia si fueritis socii in opere, eritis et in pena.

Eratis enim aliquando tenebre, nunc autem lux in Domino , id est eratis peccatores et ignorantes Deum antequam ad fidem ueniretis, et filii diaboli principis tenebrarum; modo estis iustificati per fidem, per baptismum, et filii Dei per adoptionem, qui dixit: Ego sum lux mundi . Quapropter ut filii lucis ambulate, hoc est ut filii uite, et conuersamini sancte et immaculate, ambulantes de uirtute in uirtutem . Quanta  distantia est inter lucem et tenebras, tanta distantia est inter lumen fidei et cognitionis Dei, bonorumque operum, et inter tenebras infidelitatis et ignorantie atque peccati.

Fructus enim lucis, id est operatio bone conuersationis et fidei, in omni bonitate, et iustitia, et ueritate uiuere, ut qui fidem habet, lumenque cognitionis Dei, omnia bona opera sectetur, iuste uiuat, uera loquatur ad proximum, attendens quod Apostolus subdit: Probantes quid sit beneplacitum Deo. Sicut trapezita, id est monetarius, probat metalla, pondere, puritate et tinnitu, ita debemus nos opera nostra probare. Debemus illa probare pondere, considerantes quanta et quam magna sint. Puritate, utrum puro et simplici animo, bonaque intentione  fiant: tinnitu, utrum bonam famam de se reddant.

Omnia, subaudis opera, que arguuntur, id est que reprehenduntur a bonis et sanctis hominibus in malis; a lumine, id est ab illis qui filii lucis sunt, manifestantur, non esse bona. Quandiu enim mala opera non reprehenduntur a bonis, uidentur esse bona malis: cum uero boni ceperint ea reprehendere, ostenduntur non esse bona. Omne enim quod manifestatur lumen est, id est omne malum opus quod manifestatur per confessionem siue per penitentiam, lumen est. Lumen iam incipit esse, quia bonum est ut peccata per confessionem et penitentiam manifestentur.

Propter quod dicit: Quis est qui dicit? dicit  beatus Hieronymus, quia neque in ueteri Testamento, neque in Euangelio iste uersiculus inueniri potest, nisi tantummodo in isto loco, nisi et ab hoc loco exempli causa sit alibi positus a doctoribus. Sed cum dictaret Apostolus hanc Epistolam, subito Spiritus per eum locutus est hoc, sicut et alia multa, ideoque ait: Propter quod, id est quia omne quod manifestatur per confessionem, iam incipit lumen esse, dicit Spiritus sanctus, subaudis per me. Surge, qui dormis et exsurge a mortuis, et illuminabit te Christus. Dormire dicitur et mortuus esse qui in peccato iacet, quia anima que peccauerit ipsa morietur. Surge de uitiis ad uirtutes, qui dormis modo in peccatis, exsurge a mortuis ad uitam, de peccato ad bona opera, et prebebit tibi Christus  lumen fidei et cognitionis sue, lumenque bone operationis.

Fratres, uidete quomodo caute ambuletis, non quasi insipientes, sed ut sapientes. Alloquitur Apostolus Ephesios, et in illis omnes homines, hortaturque ut caute et considerate uiuant sicut sapientes, et non sicut insipientes. Fratres autem illos uocat in fide et in societate dilectionis, quia unum Patrem omnipotentem Deum omnes habemus: non per naturam sed per adoptionem. uidete, fratres, id est considerate quomodo caute ambuletis et ordinate uiuatis et conuersamini in medio nationis praue et peruerse, non quasi insipientes, id est infideles qui non habent sapientiam ueram in se Christum habitantem, sed ut sapientes fideles qui sapientiam substantialem in  uobis habetis. Quanta enim distantia est inter lumen et tenebras, inter fidelem et infidelem, tanta differentia est inter sapientem et insipientem, quia lumen et sapientia non potest esse in eo, nisi fidem omnipotentis Dei habeat.

Redimentes tempus, quoniam dies mali sunt. Quomodo tempus malum: quod secundum dispositionem Dei semper uoluitur mensibus, diebus et noctibus, horis, momentisque currentibus? Sicut enim dicitur mala esse domus, que malos habitatores habet: ita dicuntur mali dies, in quibus mala fiunt a malis hominibus. Quid est quod dicit, redimentes tempus? Id est, uestrum illud facite; uerbi gratia: alii uendunt illud, mala operando ad malum suum, uos redimite illud a uobis, talia opera faciendo, pro quibus  remunerationem capiatis. Quicunque enim hoc facit quod sibi utile est, tempus redimit sibi et acquirit, quia suum illud facit, et in suam salutem illud occupat.

Propterea, subaudis quia dies mali sunt, nolite fieri imprudentes, sed intelligentes que sit uoluntas Dei. Prudens dicitur quasi porro uidens, qui a longe considerat quem finem sua opera habitura sint: et qui scit quid debeat appetere, et quid uitare; et qui considerat que placeant, aut que displiceant Deo. Econtra ille qui inconsiderate et improuide omnia agit et qui non considerat ad quem finem opera sua deducat, et quid placeat uoluntati Dei, appellatur imprudens et stultus. Unde dicit Apostolus: Propterea,  inquiens, quia dies mali sunt, in quibus multa mala fiunt, nolite fieri imprudentes, siue non considerantes, sed estote intelligentes que sit uoluntas Dei, id est quid placeat Deo, et in quibus operibus uoluntas Dei impleatur.

Et nolite inebriari uino, in quo est luxuria, sed impleamini Spiritu sancto. Per luxuriam debemus intelligere omnia uitia que per ebrietatem solent euenire, quia, ut quidam doctor dicit, ebrietas nullum uitium excusat. Sed notandum quia sicut illi qui replentur uino, replentur inuerecundia, impatientia, luxuria, impudicitia, superbia, ceterisque uitiis: ita illi qui replentur Spiritu sancto, replentur castitate, humilitate, mansuetudine, ceterisque uirtutibus, loquentes uobismetipsis in psalmis  et hymnis et canticis spiritualibus. Nobismetipsis in psalmis loquimur, quando alternatim canimus psalmos. Psalmi dicuntur a psallendo, qui in psalmis, id est in psalterio inueniuntur. Hymnus Grece, Latine eloquio sonat laus Dei. Hymnus autem si componitur et non cantatur, non est hymnus: si componitur et cantatur, sed non in laudem Dei, non est hymnus. Hymnos autem Latinos, Ambrosius et Hilarius, clarissimi uiri, composuerunt precipue. Bene autem, cum dixit canticis, subiunxit spiritualibus, quia sunt cantica que non sunt spiritalia neque in laudem Dei cantantur, sicut sunt cantica secularium hominum. Cantica autem spiritalia sunt que composuerunt prophete afflati Spiritu sancto et repleti, ut sunt cantica Moysi et Anne et Debbore, et Isaie, et  Ezechie, ceterorumque prophetarum. Hoc uero distat inter canticum et psalmum, quia canticum ore solummodo profertur et decantatur; psalmus autem, addito quodam instrumento musice artis, id est psalterio. Cantantes et psallentes in cordibus uestris Domino. Ideo dixit in cordibus uestris, quia multi sunt qui cantant ore, quorum mens non concordat uoci, et qui magis attendunt ad sonoritatem uocis, ut auditoribus placeant, quam considerent mente quid dicunt. Illi uero cantant in corde, quorum mens concordat uoci, iuxta illud beati Benedicti: Sic stemus ad psallendum, ut mens nostra concordet uoci nostre, gratias agentes semper pro omnibus in nomine Domini nostri Iesu Christo Deo et Patri. Pro omnibus beneficiis nobis a Deo datis, uel pro omnibus prosperis  et aduersis debemus gratias agere Deo Patri, qui omnibus creaturis est Deus Pater, id est creator et factor. Et quomodo? In nomine Domini nostri Iesu Christi, dicentes ei: Gratias tibi referimus, Domine, sancte Pater, qui nos per Filium tuum fecisti et redemisti, et uiam patrie celestis aperuisti. Et ideo in nomine Domini nostri Iesu Christi gratias referre debemus Deo et Patri, quia per illum qui mediator est noster, preces et sacrificia offerimus nostra, et transmittimus ad Deum Patrem, dicentes: Suscipe, Domine, preces populi tui per Dominum nostrum Iesum Christum.

Subiecti inuicem in timore Christi. Sicut auditores et subiecti suis prelatis subditi sunt causa obedientie  et reuerentie, sic debent etiam prelati humiliare se erga subiectos, inquantum uident illos equales sibi in uirtutibus et uite meritis: inquantum autem uident illos erigi in superbiam contra se, et uitia sectari, debent officium sue prepositure ostendere, et fortiter redarguere et increpare, quod probari potest ex factis apostoli Petri. Qui cum uidisset Cornelium centurionem cum omni domo sua humiliter se uelle adorare, econtra ille humiliauit se illi, dicens: Surge, nam et ego homo sum . Ubi autem uidit Ananiam et Saphiram a uia ueritatis recedere, et uitiis subiacere, potentiam sui officii et prepositure ostendit, solo uerbo illos interficiens . Sed ista omnia in timore Christi sunt agenda, id est pro amore Dei, non causa adulationis, nec  patrocinationis, quod quidam faciunt ut possint inuenire gratiam prelati, et ut liberius que eos delectant operentur.

uiri, diligite uxores uestras, sicut et Christus dilexit Ecclesiam et seipsum tradidit pro ea, ut illam sanctificaret. Sicut Christus dilexit sponsam suam Ecclesiam, intantum ut seipsum traderet Iudeis pro ea ut eam sanctificaret, id est, ut sanctam faceret per fidem suam, per baptismi sacramentum, per remissionem peccatorum, ita et uir debet uxorem suam diligere, et castam custodire, ut sit sancta: et si necessitas euenerit, debet pro illa animam suam ponere. Sequitur ergo de Ecclesia, mundans eam lauacro aque, id est lauacro baptismatis, in uerbo uite, id est in sanctificatione sui nominis, per quam sanctificationem  accepit homo uitam eternam. Post abrenuntiationem enim diaboli, sanctificat illum sacerdos, dicens: Baptizo te in nomine Patris, et Filii, et Spritus sancti. Et quare hoc fecit Christus? Quare mundauit, et quare quotidie mundat in lauacro baptismi per inuocationem sui nominis? Ut exhiberet ipse sibi gloriosam Ecclesiam, non habentem peccati, maculam aut rugam duplicitatis mente, aut aliquid huiusmodi, id est aliquid uitii; sed ut sit sancta et immaculata. In presenti quidem seculo, uno modo potest dici et esse Ecclesia gloriosa, uidelicet quia reges et principes huius seculi habet subiectos, et continet in se diuersos ordines et gradus, tamen sine macula peccati et ruga non potest esse, quia multi sunt in ea penitentes. Et si dixerimus quia peccatum  non habemus, nosipsos seducimus, et ueritas in nobis non est , etc. Non est homo super terram, qui faciat bonum, et non peccet . Quapropter melius est ut referamus hec uerba ad generalem resurrectionem, quando erit gloriosa, quia fulgebit sicut sol in regno Patris sui, et erit sine macula peccati, et sine ruga duplicitatis: quia incorruptibilis erit in corpore, et incommutabilis in anima. Per hoc etiam quod dicit sine macula et ruga, ostendit etiam Ecclesiam uestimentum esse Christi, iuxta quod ei Pater dicit per prophetam: uiuo ego, dicit Dominus, quia omnibus his uelut uestimento uestieris . uestimentum enim quoddam solet habere maculas et quasdam notas ex aliqua tinctione,  et solet esse rugatum, id est plicatum et duplicatum per loca. Est et aliud uestimentum, quod neque maculam neque rugam habet, ut est linteum bene extensum. Post resurrectionem siquidem Ecclesia sine macula est et ruga, quia erit sine peccato, et extensa in contemplatione omnipotentis Dei sicut linteum.

Nemo carnem suam odio habuit, sed nutrit et fouet eam, sicut et Christus Ecclesiam. Hoc dupliciter potest intelligi, ut sit sensus: Sicut carnem suam odio nemo habet, sic etiam suam uxorem nemo debet odio habere, quia de corpore eius facta est. Aliter: carnem posuit hic pro uxore, que est ex uiri corpore sumpta. Nemo enim carnem suam odio habuit, id est nemo uxorem suam odio debet habere: sed debet illam nutrire et fouere, sicut Christus tam corporaliter  quam spiritualiter fouet et nutrit Ecclesiam. Membra enim sumus corporis eius. Sicut generaliter omnis Ecclesia corpus est Christi, ita singuli electorum membra sunt corporis eius, id est membra Ecclesie. Non illius corporis membra sumus quod ipse assumpsit in utero uirginali, sed membra Ecclesie que est corpus eius. Alius est enim in Ecclesia oculus, sicut quilibet predicator: alius auris, ut bonus auditor: alius manus, qui est eleemosynator: alius pes, qui curam infirmorum et mortuorum gerit: De carne eius et de ossibus eius sumus nos. Duplici intelligentia accipi potest. De carne et ossibus eius sumus, quia sicut nos constamus ex carne et ossibus, ita et ille uerum corpus habet ex carne et ossibus. Aliter: in Ecclesia sunt fortes in fide, in opere, in  predicatione, qui designantur per ossa, ut fuerunt apostoli, martyres, et modo episcopi et prelati; et sunt infirmi, qui designantur per carnem, qui indigent sustentari a fortibus, sicut caro ab ossibus. Qui fortes et infirmi sicuti membra eius dicuntur, ita etiam recte ossa et caro illius appellantur.

Propter hoc, id est, propter hanc dilectionem quam debet habere uir cum uxore, relinquet homo patrem et matrem suam, et adherebit uxori sue, et erunt duo in carne una. Quantum ad litteram pertinet, ita fit: Relinquit homo patrem et matrem et coniungit se sue uxori, et sunt duo in carne una, id est de una carne. uel etiam relinquit in illa coniunctione concubitus, quando simul miscentur, in carne una sunt: spiritualiter autem potest referri ad Christum et ad Ecclesiam,  qui propter Ecclesie dilectionem reliquit Deum Patrem, per hoc quod non in forma diuinitatis, que equalis est Patri, apparuit, sed semetipsum exinaniuit, et adhesit uxori sue sancte Ecclesie dilectione, et carne quam assumpsit, et sunt modo duo Christus et Ecclesia in carne una: quia de una carne sunt, et Christus uerus est homo, per se uerum corpus hominis, et Ecclesia similiter. Hec autem primo uates Adam de Christo et Ecclesia prophetauit.

Sacramentum hoc, subaudis quod dixi modo, magnum est. Sunt sacramenta maiora, sunt et minora. Ut ergo Apostolus ostenderet tam secundum litteram, quam secundum spiritualem sensum, hec debere intelligi, ideo subiunxit: Sacramentum siue  mysterium hoc quod ego dixi, propter quod relinquit homo patrem et matrem, etc., magnum est, quia pertinet ad Christum et ad Ecclesiam: unde etiam subdit: Ego autem dico in Christo et in Ecclesia, subaudis id esse completum.



CAPUT uI.

Fratres, de cetero confortamini in Domino et in potentia uirtutis eius. Post specialia precepta quibus admonuit Apostolus uiros et mulieres, patres et filios, dominos et seruos, subiunxit illis ista generalia non solum ad Ephesios, quibus mittebat hanc Epistolam, sed ad omnem sexum et ad omnem conditionem et dixit: De cetero, id est deinceps, et preter illa que superius diximus, fratres mei in fide et dilectione,  et qui unum Deum omnipotentem habemus, confortamini in Domino, et in fide illius, et in potentia uirtutis eius. Nolite confidere in uestra fortitudine, neque in meritis uestris, neque in potentia principum huius seculi, sed in Domino et in potentia uirtutis eius confortamini.

Induite uos armaturam Dei, ut possitis stare aduersus insidias diaboli. In hoc nomine quod est armatura comprehenduntur omnia uasa bellica, lorica uidelicet, galea, scutum, lancea, tela, ceteraque instrumenta armorum; spiritaliter autem quod debemus intelligere per armaturam Dei? Dominum Iesum Christum cuius protectione defenduntur omnes electi, et quam indunt, iuxta quod idem Apostolus alias dixit: Quotquot in Christo baptizati estis,  Christum induistis . Tunc enim induunt electi Christum, quando uirtutes que in Christo sunt, per adiutorium illius assumunt. Quod ergo dicit: Induite armaturam Dei, tale est ac si diceret: Induite Dominum Iesum Christum, id est omnes uirtutes quas scitis in illo esse, in uobis assumite, uerbi gratia: Et ille iustus, uerus, patiens, castus, mansuetus, appellatus est agnus, et leo, et uitulus: induit uos iustitiam, ueritatem, patientiam, caritatem, castitatem, mansuetudinem: estote agnus, id est mites: leo, fortes in fide et bono opere contra diabolum: estote et uitulus, mortificantes uosmetipsos cum uitiis et concupiscentiis, ut possitis stare aduersus insidias diaboli. Multis modis insidiatur nobis diabolus. Denique insidiatur nobis per malas  suggestiones, insidiatur per uitia carnis nostre et incentiua malarum delectationum: insidiatur per ministros suos, per hereticos uidelicet et falsos fratres, atque paganos: sed contra hos omnes debemus nos uiriliter pugnare, ne possimus superari. Poterat aliquis dicere: O Paule, quare precipis nos omnem armaturam Dei induere? Ad hec ille subiunxit, quia nobis, inquiens, non est colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritalia nequitie in celestibus. Carnem et sanguinem appellat in isto loco Apostolus omnes qui constant ex carne et sanguine a quibus plerumque, suadente diabolo, impugnantur, et dicit: Quia non  est nobis colluctatio aduersus illos solummodo, sed aduersus demones qui principantur malis hominibus, et potestatem exercent super illos, regunt illos potius ad malum quam ad bonum, ipsique appellantur spiritalia, subaudis demonia. Nequitie, hoc est malitie, qui morantur in hoc ere. Celi nomine appellatur er in Scripturis sanctis, unde et aues celi dicuntur. Qui, ut prophete dixerunt et ut doctores etiam nostri opinantur, ita plenus est demonibus et malignis spiritibus, sicuti radius solis minutissimus atomis, id est puluisculis indiuiduis. Contra hos ergo pugnandum est nobis potius quam contra homines constantes ex carne et sanguine, quia quidquid mali contra nos homines machinantur, ab illis suggeritur, et si superauimus illos qui sunt  principes militie, et quorum instinctu uitia carnis nostre contra nos seuiunt, tunc facile superare poterimus omnes ministros illius, uerbi gratia, sicut superato principe, exercitus facile fugatur. Quod probari potest ex libro Iudith, quo narrante, dicimus quia Holoferne principe militie interempto, multitudo exercituum in fugam uersa est, et a Iudeis facillime est superata . Sed querendum est quomodo pugnare possumus contra demones, qui spiritus sunt? Nonne omnibus patet contra spiritum armis materialibus non posse pugnare, quia spiritus sunt inuisibiles? Quapropter necesse est ut arma spiritalia formentur, uidelicet supra memorata, et decertemus eo modo quo legimus  luctatum esse Iacob cum angelo, orando, ieiunando, uigilando,  ceterisque bonis operibus insistendo, ut sicut ille meruit ab angelo sancto benedici, cum quo luctabatur orando, ita et nos, superato diabolo, a Domino benedici mereamur. Ceterum queri potest, ubi acceperit Apostolus, ut demones et malignos spiritus principes et potestates ac rectores tenebrarum harum, id est hominum infidelium appellaret, Deum ignorantium et peccatorum, de quorum numero fuerant illi quibus quondam dicebat: Fuistis aliquando tenebre , id est infideles et peccatores, Deum ignorantes? Ad quod dicendum, quia ex libro Danielis illud accepit, ubi legitur: Principes Grecorum et principes Persarum ; ex libro quoque Ezechielis ubi dicitur ad principem Tyri: Tu signaculum similitudinis in paradiso  Dei fuisti : et cetera que ibi dicuntur de hoc et de principibus aliarum gentium, Aegyptiorum uidelicet, Assyriorum, Idumeorum. Nam principes illi, id est demones, intelliguntur illis gentibus prepositi. Sicut enim unusquisque fidelium habet sibi angelum delegatum ad custodiam sui: ita et pagani habent malos qui eis principantur permissione Dei, et sicut Michel prepositus est genti Iudeorum uel Christianorum, de quo dicitur: Et nemo est adiutor meus nisi Michel princeps uester ; ita habent et gentes in infidelitate manentes malos principes. Dicamus et altius: Apostolus repletus gratia Dei cognouit per Spiritum sanctum, quia sicut boni reges Isrelitarum significabant  Dominum Iesum et principes qui sunt in Ecclesia, uerbi gratia, qualis fuit Dauid qui interpretatur manu fortis siue desiderabilis, aliique quamplurimi: et sicut populus Isrel significabat populum credentium qui sunt ueri Isrelite, ita mali reges et principes cum suis gentibus, qui contra populum Dei pugnabant, ut fuerunt reges Ismelitarum, Assyriorum, et Idumeorum, et Philisthinorum, significabant demones, qui principantur paganis et hereticis, qui Ecclesiam Dei semper impugnant.

Propterea, subaudis quia non est nobis colluctatio aduersus carnem et sanguinem, sed aduersus principes; accipite armaturam Dei, illam quam supra diximus, id est, omnes uirtutes, ut possitis resistere in die malo, et in omnibus perfecti stare, id est: in omnibus prosperis  et aduersis perseuerate firmi in fide bonisque operibus. Diem malum appellat presens tempus, non quod per se sit malum, sed quia multa mala in eo fiant. uel etiam diem malum dicit, diem iudicii, in quo omnes mali damnabuntur.

State ergo succincti lumbos uestros in ueritatem. Lumbos succingimus, cum luxuriam refrenamus. State, inquit, in fide, in bono opere, et restringite lumbos a luxuria, ubi maxime uiget, et hoc in ueritate facite, non in mendacio, neque per hypocrisim, neque ut laudem hominum capiatis; uel in ueritate dicit, quasi pro amore nominis Christi, qui est ueritas. Induti loricam iustitie. Recte iustitia lorice comparatur, quia sicut lorica multis circulis contexitur, ita iustitia multis uirtutibus constat. Aliteri  iustitia etenim lorice potest comparari, quia sicut lorica pectus munit, uentrem stringit, femora protegit, ita iustitia superfluas cogitationes que in pectore uersari solent, repellit, ingluuiem uentris stringit, luxuriam quoque comprimit.

Et calceati pedes, subaudis sint uobis, in preparationem Euangelii pacis; et est sensus: Sicut ille qui calceatos habet pedes, serpentes spernit, spinasque omnemque asperitatem uite pro nichilo ducit, ita et uos diabolum serpentem antiquum, spinas quoque, id est punctiones passionum, omnemque asperitatem uite huius contemnite, et liberi ad predicationem Euangelii incedite. Aliter: per calceamenta que ex mortuis animalibus fiunt, debemus intelligere dicta et exempla sanctorum patrum precedentium. Calceatos  ergo pedes habemus, cum dictis et exemplis precedentium patrum muniti, securi ad predicandum Euangelium pacis accedimus. Euangelium autem pacis dicitur, quia ibi continetur pax quam Christus apostolis commendauit, et in apostolis omnibus fidelibus:  uel etiam quia propter obseruantiam Euangelii meremur reconciliari Deo.

In omnibus, subaudis discipulis et certaminibus, sumentes scutum fidei, in quo possitis omnia tela nequissimi ignea exstinguere. Quidquid missile est uel iacitur, telum potest appellari: proprie tamen illud quod in longum protenditur, ut lancea. Nam telon dicunt Greci longum, unde mustela dicitur mus longus. Sicut ergo scutum se tenentem protegit et tela repellit, ita fides hominem munit, et ab eo diaboli iacula et infestationes repellit, ita tamen si fuerit bonis operibus adornata. Tela denique diaboli ignea appellat suggestionem prauam, que nos incendit ad mala opera agenda, et que exstinguitur per uirtutem fidei. Et galeam salutis assumite. Galea in capite ponitur,  omnesque corporis sensus munit et protegit, uisum uidelicet in oculis; auditum in auribus, gustum in ore, olfactum in naribus, tactum in toto corpore. Quid debemus ergo intelligere per galeam, que, ut diximus, omnes sensus corporis protegit? Dominum Iesum Christum et protectionem illius; per caput uero mentem, quia sicut capite reguntur membra, ita cogitationes mente disponuntur. Ponamus igitur galeam in capite, id est protectionem Christi recondamus in secreto mentis nostre, habentes in illo fiduciam, non in nobismetipsis, et ipse tuebitur omnes sensus nostros, ne a diabolo hoste antiquo possint uulnerari; et gladium spiritus, quod est uerbum Dei, subaudis assumite. Gladius Spiritus sancti intelligitur uerbum Dei, ut Apostolus ait, id est  doctrina et scientia diuinarum Scripturarum, que per Spiritum sanctum nobis tribuitur. Idcirco autem gladius appellatur, quia sicuti gladio fugantur hostes, ita per cognitionem diuinarum Scripturarum possumus fugare omnes insidias et omnia machinamenta diaboli, appetendo illa que Scriptura docet, et uitando que prohibet: et non solum demones per eius cognitionem et adiutorium Dei possumus superare, sed etiam auctoritate illius hereticos conuincere, et errorem illorum destruere.

Gratia, id est fides et remissio peccatorum, sit uobis in incorruptione, id est in integritate cum omnibus qui diligunt Dominum Iesum Christum. Aliter: Gratia, id est fides et remissio peccatorum, societas eterna sit uobis cum omnibus sanctis in incorruptione,  hoc est in generali resurrectione, ubi accipient omnes electi incorruptionem in corpore et immortalitatem in anima, fulgentes sicut sol in regno Patris sui, cum quo felices in secula seculorum manebunt. Amen.



IN EPISTOLAM PAULI AD PHILIPPENSES.



ARGUMENTUM.


Philippenses sunt Macedones, id est Greci. Grecia enim a diuersis regibus diuersa nomina sortita est. uocatur enim Macedonia a Macedone rege, et Aemathia ab Aematho, et Thessalia a Thessalo: generaliter  autem omnis terra Grecorum Grecia uocatur a Greco rege, ut Seruius dicit: Hi Philippenses postquam acceperunt uerbum predicationis ab Apostolo, fortes in fide fuerunt nec receperunt falsos apostolos, sicut in argumento ostenditur.



CAPUT PRIMUM.


Paulus. Quare posuit nomen suum in primordio Epistole? Ut maioris auctoritatis esset Epistola. Sic namque soliti sunt agere reges et principes. Quare non seruauit morem suum, ponendo nomen apostolatus sui in Epistola hac, sicut in omnibus, preter in illa ad Hebreos? In qua ideo pretermisit, ne utilitas lectionis differretur. Philippenses ergo, ut diximus, postquam per illum crediderunt, non dubitauerunt quin ipse esset Apostolus et magister gentium, ideoque non fuit necesse ut eis scribens, apostolum se nominaret. Corinthii uero, seducti a falsis prophetis, recesserunt a fide, et dubitauerunt illum esse apostolum a Deo electum et missum, dicentes: uere Paulus non uidit Christum in carne, neque  eius doctrina est uera. A quo necesse duxit se apostolum nominare, inquiens; Paulus apostolus non ab hominibus, neque per hominem, sed per Iesum Christum et Deum Patrem . Sciendum etiam beato Paulo reuelatum esse per uisum quod Philippensibus uerbum Dei deberet predicare. Nam apparuit ei, ut legimus in Actibus apostolorum , uir Macedo, deprecans eum et dicens: Transiens in Macedoniam, adiuua nos. Qui uir angelus Dei fuisse creditur illi genti positus a Deo. Et Timotheus. Quare interponebat nomina discipulorum in Epistolis suis? Ut maioris auctoritatis essent, secundum quod Dominus dixit: In ore duorum uel trium testium stet omne uerbum , et ne aliquis diceret, in mendacio ista excogitata sunt, uel etiam  complebat ipse Apostolus quod docuerat dicens: Si cui reuelatum fuerit sedenti aliquid, prior taceat . Nam quando dictabat Epistolas, omnes discipuli eius aderant: et si alicui illorum alia reuelata essent, que ipse non dicebat, aut aliter quam dicebat, quia idem Spiritus sanctus erat in discipulis, qui et in magistro: sicuti ab illo dicebatur, ita ponebat ille in ordinem, non inuidens bonus magister suis discipulis, et insuper nomen illius ponebat in exordio cum suo, quia partem eius habebat. Seruus. Sicuti gloriabatur aliquis consulum seruum se esse imperatoris, ut Andromachus seruus Octauiani, ita et Apostolus, ut eius Epistola firmior esset, dicebat se seruum esse Christi, omnibus sanctis, id est omnibus sanctificatis in baptismate, et in ea sanctificatione  manentibus, qui sunt Philippis cum episcopis, id est cum presbyteris: quia una ciuitas non potest habere plures episcopos. Philippis est ciuitas Grecie, quam edificauit Philippus pater adoptiuus Alexandri, uocans eam nomine suo Philippis; et diaconibus, subaudis sit salus et remissio peccatorum.

Gratias ago Deo meo in omni memoria uestri, id est, in memoria fidei uestre, in qua solide permanetis, gratias reddo Deo, uel memor uestri semper in meis orationibus gratias ago illi, qui uos confirmat semper in fide.

Cum gaudio, subaudis spiritali, deprecationem faciens, non cum merore. Pro illis qui in fide perseuerant et fidem quam tenent, bonis operibus exornant,  non est necesse cum merore orare, sed gratias Deo reddere: pro his uero qui labuntur, cum gemitu et merore est orandum.

Super communicatione uestra, id est, de communione quam habetis nobiscum, uel quia recepistis Euangelium et participastis fidei eius: uel etiam de communione et participatione, qua nobis participastis in predicatione, quia predicatis iam sicut et nos, a primo die, id est a primordio fidei, fratres confidimus in Domino Iesu, quia qui cepit in uobis opus bonum, id est Christus qui dedit uobis initium fidei et bone conuersationis, dabit et perseuerantiam usque in diem mortis, uel usque ad diem iudicii per successionem.

Sicut est mihi iustum, id est iustum est mihi hoc  intelligere de uobis, quia permanebitis in fide Christi, et ideo debeo gaudere et hoc sentire, id est intelligere, eo quod habeam uos, in corde et in uinculis meis, subaudis uestri reminiscor.

Testis est mihi Deus quomodo uos cupiam in uisceribus Iesu Christi. uiscera dicuntur filii: et uiscus dicitur quidquid intra corium est. Ideo duobus modis intelligitur. Cupio, inquiens, omnes uos filios Dei esse, uel cupio ut ipse sit templum uestrum, et uos communicantes corpori et sanguini eius maneatis in illo.

Et hoc oro ut caritas uestra, et cetera, id est, sicut fides habet initium, habet incrementum et perfectionem, ita caritas. Oro, inquit, ut non solum in Deum et proximum, sed etiam ad inimicos  extendatur caritas uestra, in scientia, subaudis legis, et in omni sensu, id est doctrina Euangelii, ut probetis, id est intelligatis maiora de Deo, ut sitis sinceri, id est perfecti in Deo, et fide, et in omni bonitate. Sinceris materia est solida et firma, que nullius rei uarietate maculatur, ita debet et fides solida esse. Sine offensa, id est, sine offensione, in diem iudicii, repleti fructu iustitie, id est, sitis repleti omnibus uirtutibus, de quibus dicit Apostolus: Fructus autem Spiritus est gaudium, pax , etc. In gloriam et laudem Dei, ut glorificetur Deus in uobis et Dominus iehsu laudetur, per quem omnia bona habemus.

Scire autem uos uolo, fratres, quia que circa me sunt, magis ad profectum uenerunt Euangelii. Sciens  beatus Apostolus Philippenses contristari de suis tribulationibus et condolere de suis infirmitatibus, ne illi deficerent in fide, audientes eum talia pati, scribebat eis dicens: Scio quidem uos compati afflictionibus meis, sed innotescere uobis uolo quia que circa me sunt, uincula uidelicet, carcer et cippus, magis ad profectum, id est, ad utilitatem et augmentum sunt Euangelii, quam ad contrarietatem. Ita ut uincula mea in Christo, id est, que non pro aliquo alio crimine sustineo, sed propter Christum, manifesta fierent in omni pretorio et in ceteris omnibus locis. Pretor dicitur a preeundo et quasi preceptor, quia precepta dat populo. Pretorium autem dicitur quasi preceptorium, eo quod ibi pretores siue preceptores  et prefecti sedeant ad discutienda quedam et precepta danda. ueniente ergo beato Apostolo Romam, uincto pro Christi nomine, cum esset retrusus in carcerem, in domo imperatoris, et cepisset docere, infirmos curare, multa miracula patrare, multi crediderunt in tantum, sicut beatus Hieronymus dicit, ut domum persecutoris Neronis ecclesiam faceret Redemptoris. Tunc manifestatum est in omni pretorio, id est, imperatori, omnibusque consulibus et principibus, et in omnibus locis propter Christum illum talia sustinere. Et plures e fratribus, id est ex credentibus in Domino, id est, per Dominum, confidentes in uinculis meis, id est exemplo uinculorum meorum confortati, cum uidissent talia pati beatum Apostolum, omni formidine mortis  repulsa, exemplo uinculorum eius confortati atque corroborati, ceperunt audacius uerbum Dei predicare sine timore.

Quidam quidem et propter inuidiam et contentionem, quidam autem et propter bonam uoluntatem. Hi quatuor modi qui sequuntur in duas species, sicuti doctoribus uidetur possunt redigi: Prima uidelicet et ultima species pro una computata, due uero medie similiter pro una. Sed tentemus per singulas stilum trahere. Quod dicit primum quidem propter inuidiam et contentionem, subaudis Christum annuntiant unum esse. Erant quidam ex Iudeis credentibus atque gentibus qui inuidentes beato Apostolo quod ipse dicebatur solus magister gentium et predicator, dicebant: Nunquid Paulus solus dicitur  magister gentium? Nos doctrinam habemus, predicabimus sicut et ille, ut appellemur magistri gentium. Et hoc agebant, quia uolebant contendere cum illo. Secunda species est: Quidam propter bonam uoluntatem, id est, bonam intentionem, cupientes saluare alios sicut et ipsi saluati erant. Tertia species est: Quidam ex caritate, subaudis qua diligebant Deum, cupiebant alios saluare, et ex caritate qua diligebant Apostolum, uolentes ei adiutorium in predicatione prebere. Quarta species est: Quidam ex contentione, non sincere. Sincera res est solida et firma. Et erant quidam qui predicabant non sincere, id est, non pura conscientia, quia propter commoda presentis uite, et propter lucra temporalia predicationi insistebant, ut ita a subiectis cibum  et uestimentum acciperent, dicentes: Dominus ordinauit qui Euangelium annuntiant, de Euangelio uiuere . Et propter contentionis occasionem non cessabat Apostolus positus in carcere, sed etiam discipulos suos per totum orbem mittebat predicare. uolebant quidam ut occideretur, ut dum ille occisus esset, liberius possent illi exspoliare suos auditores.

Scientes quoniam in defensione Euangelii positus sum, id est in ea defensione quam paulo superius diximus. Non sincere, id est non pura intentione, existimantes se pressuram, id est persecutionem maiorem, suscitare uinculis meis.

Quid enim, id est: Quare contristor, aut quare  moueor in tristitia? Siue per occasionem, id est, per inuidiam et non sincere, siue per ueritatem, id est bonam uoluntatem et caritatem, et in hoc gaudeo, id est quia Christi nomen per bonam uoluntatem et ex caritate predicatur, sed et gaudebo, subaudis propter hoc: quia illis non inuideo.

Scio enim quia proueniet mihi hoc ad salutem. Hoc enim proueniet mihi ad salutem, id est ad uitam eternam, quod sustineo pro Christi nomine: uel quia illis mala non opto qui mihi inuident: et mihi tribulationem excitant, Et subministrationem Spiritus Iesu Christi, id est auxilium ministrante et prebente mihi Christo et Spiritu sancto.

Secundum exspectationem et spem meam. Exspectatio et spes unum est: quia spes est exspectatio futurorum  bonorum. Et beatus Apostolus certus erat quod mercedem erat accepturus eterne retributionis: propter hoc quod sustinebat pro Christo, et de hoc etiam exspectabat mercedem, quia suis inuidis persecutoribus bona optabat. Quia in nullo confundar, id est, in nullo horum que illi agunt, ut mihi persecutionem maiorem ingerant: uel que sustinebo: iam positus in uinculis non erubesco. Sed in omni fiducia, id est in omni fide mea, sicut semper, et nunc magnificabitur Christus in corpore meo, siue peruitam, siue per mortem. Si tormenta sustinuero, omnes qui audierint, dicent, Magnus est iste Deus, pro cuius nomine serui eius non timent mori.

Mihi autem uiuere Christus, id est, si uixero, Christus mihi uita est: uel si uixero, per predicationem  meam corpus eius angebo. Et mori lucrum. Si sub penis mortuus fuero, maximum lucrum est mihi, et magis ac magis predicabitur. uel lucrum est mihi mori, quia, si mortuus fuero, maximum lucrum percepturus sum, id est uitam eternam.

uiuere in carne, hic mihi fructus est operis, quia quo amplius uixero, mercedem meam augebo. Et quid eligam ignoro, id est, utrum mortem appetam, an adhuc in carne manere optem. Est autem sic distinguendum. Et quid eligam ignoro, cum Christo esse, multo magis melius. Cum dixit multo magis melius esse dissolui et cum Christo esse, et subdit permanere in carne necessarium, ostendit quid magis eligat, et bonum quidem esse manere hic, sed melius et optimum manere cum Christo.

 Et hoc confidens scio, quia manebo, id est, confido et credo, quia manebo quandiu Domino placuerit, et permanebo, id est, usque ad perfectionem et corroborationem fidei uestre manebo omnibus uobis ad profectum uestrum, id est ad utilitatem, et gaudium fidei, id est, ut ego et uos gaudeamus de uestra fide. Ut gratulatio uestra, id est, ut gaudium uestrum, abundet in Christo Iesu in me per meum aduentum iterum, ad uos. Gratulari est congaudere et gratias referre, et est sensus: Ut uos, inquit, gaudeatis de meo aduentu et gratias referatis Deo, qui uobis me incolumem reddidit liberatum a uinculis.

Tantum, id est tantummodo, digne in Euangelio Christi conuersamini, id est, uiuite et perseuerate.  Digne in Euangelio conuersari est Christum secundum quod Euangelium docet, credere, docere, secundum eius precepta uiuere et que promittit sperare, et ex mandatis eius omnia agere. Ut siue cum uenero et uidero uos, subaudis gaudeam de uestra fide. Quia statis, perseueratis, solidi estis, in uno Spiritu, in una uoluntate. Unde in Actibus apostolorum Lucas dicit, Multitudinis credentium erat cor unum et anima una , id est una uoluntas, una fides. Unanimes, id est in uno spiritu, collaborantes, id est, simul laborantes in fide Euangelii, bene uiuendo, recte credendo et docendo.

Et in nullo terreamini, facto uel negotio. Terreamini dicit, id est paueatis minas et errores hereticorum, paganorum, falsorum Christianorum, quia  afflictio qua uos tribulant, ad damnationem est illis, et uobis ad premia eterne remunerationis. Que, subaudis afflictio et tribulatio uestra, illis est ad damnationem. Et hoc illis a Deo fiet ad damnationem, et uobis ad salutem. Aliter: Hoc, inquit, a Deo, subaudis concessum est uobis, ut pro eius nomine talia patiendo perseuerare possitis, ut palmam martyrii obtineatis, quod non concedit nisi amatoribus suis, quos ipse amare se facit. Sed ut etiam pro illo patiamini, id est pro illo patiendo perseuerantiam habeatis et postea palmam obtineatis. Idem certamen habentes, id est agonem contra hereticos, paganos falsosque Christianos. Si necessitas fuerit, sustineatis qualia sustinui apud uos, quando uerberatus sum pro muliere pythonissa, a qua spiritum malignitatis  exclusi, que magnum questum prestabat dominis suis.



CAPUT II.

Et nunc audistis de me, subaudis que sustineo Rome positus.

Implete gaudium meum ut idem sapiatis, id est, quod sapimus in fide, in opere, in doctrina, uel unam uoluntatem habeatis, eamdem caritatem habentes, unanimes, id est, unius uoluntatis, idipsum sentientes, id est, sapientes quod nos sapimus: uel quod intelligitis de fide sancte Trinitatis, qui sapientiores estis, facite ut uestro studio et predicatione minus capaces idipsum sapiant.

Nihil per contentionem. Omnem hic prohibet contentionem,  et uoluntariam et necessariam. Contentiosi erant apud Philippenses, qui contendebant de questionibus legis, et de genealogiis: hoc ideo, ut dum alios superabant, ipsi gloriosi apparerent. Neque per inanem gloriam, id est uanam, sed in humilitate superiores sibi inuicem arbitrantes. Omnes enim debemus nobis meliores et superiores existimare: et si uideamus aliquem aliquo uitio mancipatum esse, et tamen aliqua uirtute pollere, propter unam uirtutem quam habet, debemus nobis illum preferre: et si non uideamus in illo aliquam uirtutem, potest tamen habere aliquod bonum quod nos lateat.

Non que sua sunt singuli considerantes. Non solummodo sua commoda et suam utilitatem debent  querere, sed aliorum. Utilitas enim multorum multis prodest; unius uero, tantum uni prodest. Sed et ea que aliorum, id est, que ad multorum utilitatem pertinent querere debemus.

Hoc enim sentite in uobis, hoc est, intelligite et sapite et complete in uobis, quod intelligitis in Christo esse completum, quod et in Christo Iesu, id est, sicut Christus non quesiuit sua, sed nostra: ita nos non solummodo nostra queramus, sed aliorum. Qui cum in forma Dei esset, id est, in equalitate paterne Diuinitatis, consubstantialis et cequalis in omnibus illi, non rapinam arbitratus est esse se equalem Deo. Rapina est quando quilibet homo alienam rem per uiolentiam sibi usurpat, que illi non competit. Et Dominus iehsu rapinam non fecerat,  quando dixit se parem esse Deo Patri et equalem dicendo, Ego et Pater unum sumus . Nisi in ueritate esset Filius Dei, equalis illi non esset in omnibus. Precursor uero illius quando dixit, Non sum Christus , interrogatus a scribis et Phariseis et populo, si dixisset, Ego sum Christus, rapinam fecisset. Simon ergo magus rapinam fecit, quando, cum esset filius diaboli, dixit : Ego sum filius Dei, ego sum paracletus, ego sum filius Dei. Sed semetipsum exinaniuit, id est, humiliauit, et quasi contraxit et minorauit. Exinanitio est, quando res magna et incomprehensibilis, in parua formula comprehenditur. uerbi gratia: Si quilibet artifex totius mundi machinam, et que in mundo habentur, homines, bestias, uolucres, montes,  arbores, ciuitates, flumina, pisces, in paruissima formula ad comparationem magnitudinis mundi uoluerit comprehendere in pictura uel cera, illud est exinanitio. Similiter uerbum Dei Patris, quod ubique est per inuisibilitatem Diuinitatis sue, quando in parua forma hominis dignatus est apparere uisibilis, quasi semetipsum exinaniuit et humiliauit, atque  quodammodo contraxit. Est enim supra omnia, extra omnia, infra omnia, et quidquid est, intra ipsum est. uerbi gratia: sicut beatus Augustinus dicit, dans similitudinem ex spongia, et mari, comparans spongiam mundo positam in medio maris, et comparans mare Diuinitati: Sicut, inquit, spongia posita in medio maris et fluminum, undique habet aquam, supra, intra, undique  et per medias latebras penetratur, ita mundus comparatione Diuinitatis quasi nichil est, et ita circumdat et penetrat Diuinitas omnia, sicut mare spongiam. Formam serui accipiens, id est, in ueritate hominem suscipiens. In similitudinem hominum factus. Hic similitudo pro ipsa ueritate ponitur, id est, uerus homo factus, quia uerbum caro factum est  id est, Deus homo factus est. Et habitu inuentus ut homo. Multis modis habitum dicimus. Est autem habitus accidens nobis, qui mutat illum cui accidit, sed non mutatur: sicut est sapientia que mutat hominem quem de stulto uel stolido facit esse sapientem, sed ipsa non mutatur. Est habitus secundo modo qui mutat hominem et mutatur, sicut  est cibus, qui de exilitate atque languore mutat nos in robur et ualetudinem, et tamen ipse mutatur comestus a nobis. Est habitus tertio modo, qui nec mutat nec mutatur sicuti annulus positus in digito, qui modus rarissime inuenitur. Quartus modus est, cum ea, que accidunt, nec mutant, nec mutantur, sed tamen aliam speciem et formam accipiunt, sicut uestis que aliam speciem habet complexa siue complicata, quam induta. Qui modus congruit huic comparationi. Nam sicut uestis cum induitur adheret quidem corpori, sed non mutatur a sua natura, ut semper uestis non permaneat, licet aliam speciem et maiorem honorem assumat quam antea habuisset, ita uerbum Dei Patris assumendo hominem, non est mutatum in hominem, neque ipse  homo assumptus est a uerbo, mutatus est in uerbo, licet aliam speciem assumpsisset in hoc quia maioris honoris et dignitatis exstitit quam aliquis hominum, quia speciosus fuit forma pre filiis hominum .

Humiliauit semetipsum factus obediens usque ad mortem. Factus obediens Deo Patri, cuius uoluntas fuit ut redimeret genus humanum, et non solum Patri, uerum etiam et matri, ut in Euangelio habetur, quia uenit Nazareth, et erat subditus illis . Mortem autem crucis. Ideo crucifixerunt eum, quia omnibus mortibus seuior est mors crucis, propter longum cruciatum. Si enim gladio transuerberassent eum, cito finiretur, uel, sic placuit ei, ut quia per lignum peccauit homo, per lignum  redimeretur.

Propter quod, subaudis tormentum, uel propterea quia obediens fuit Deo Patri, Deus Pater exaltauit illum, hominem assumptum a uerbo, tertia die a mortuis suscitando, et quadragesimo die ad celos subleuando, uel supra omnia constituendo, et donauit illi nomen, quod est super omne nomen. Quod nomen dedit illi? Ut Filius Dei uocaretur et esset, qui Filius hominis erat, secundum quod in die baptismatis innotuit paterna uox, inquiens: Hic est Filius meus dilectus . Similiter in monte. uel etiam nomen dedit illi quod est super omne nomen, ut iehsu uocaretur, id est saluator. Licet enim legamus homines in Genesi, et angelos in libro beati Iob, filios Dei appellatos esse, tamen  nullus illorum appellatus est saluator: neque Filius Dei proprie, sed abusiue, quia nemo illorum potuit genus humanum saluare, nisi ille solus. Ut in nomine Iesu, id est in inuocatione nominis Iesu, omne genu flectatur, id est omnia genera hominum subiecta sunt ei, celestium, id est angelicarum uirtutum, terrestrium, id est hominum et creaturarum, et infernorum, id est demonum et animarum que in inferno habitant. Aliter: Omnia celestia et omnia sub terris, que in inferno esse dicuntur, eius iudicio et nutui et imperio seruiunt. Et omnis lingua confiteatur, id est omnis homo confiteatur quia Dominus iehsu in gloria est Dei Patris, in equalitate potestatis et natura Diuinitatis.

 Itaque, karissimi mei, in fide et dilectione, sicut semper obedistis, subaudis Domino et mihi, non ut in presentia mei tantum, id est sicut semper obedientes fuistis in presentia mea, cum apud uos essem, sed multo magis obedite nunc uerbis nostris in absentia. Multi sunt enim qui in presentia obedientes sunt, et in absentia inobedientes exsistunt, sicut serui qui ad oculum seruiunt. Cum metu, subaudis, cordis, et tremore, subaudis corporis, uestram salutem operamini, id est, uitam eternam preparate uobis.

Deus est enim qui in uobis operatur. Ne uideretur Deum a nostra salute excludere, et quasi sine Dei auxilio saluari possimus, subiunxit: Deus est enim qui in uobis operatur, etc. Omne ergo bonum quod  habemus, tam bona uoluntas, quod bona operatio, non est a nobis, sed a Deo. Sed questio est: Si ipse dat uoluntatem et possibilitatem, qua mercede digni sumus? Preuenit nos siquidem gratia Dei et misericordia, et nos debemus obedire uoluntati illius, et ipse postmodum dat possibilitatem. Debemus ergo nos obtemperando obsecundare ei, et dum iungimus uoluntatem nostram et obsequium uoluntati et possibilitati illius, laudandus est ille qui preuenit, et qui possibilitatem prestat atque perseuerantiam, ut nos digni simus mercede eterna. Et uelle, id est, bonam uoluntatem habere, et perficere, pro bona uoluntate, id est ut semper quod bonum est uelimus.

Omnia autem facite sine murmurationibus, subaudis  audis bona, que Euangelium precipit, sine murmurationibus, id est, ne dicatis: Grauia nimium sunt que Deus precipit. Sine hesitationibus, id est dubitationibus: id est, ne dubitetis in fide, nec de his que Euangelium promittit.

Ut sitis sine querela. Id est sine reprehensione; et simplices sicut filii Dei. Sicut Deus simplex est, ita filii eius puro et simplici corde debent incedere. Sine reprehensione. Id est, sine crimine in medio nationis praue et peruerse, inter quos lucetis. Quando Apostolus ista scribebat Philippensibus, necdum adhuc renati omnes erant neque fideles, sed multi erant infideles et heretici falsique Christiani. Inter quos omnes lucetis. Optabat Apostolus ita illos qui fideles erant uiuere, ut sicut sol fugat tenebras, et luna ceteraque  sidera illuminant noctem, ita illi lucendo fide, opere, et doctrina, tenebras erroris et nebulas infidelitatis suo exemplo et doctrina de cordibus infidelium fugarent. Sicut luminaria. Sol, luna et cetera astra. In mundo. uel in hac uita.

uerbum uite continentes. Id est fidem rectam qua uiuit iustus; uel, illius uerbi memoriam, de quo dicitur: In principio erat uerbum . Ad gloriam meam in die Christi. Quia uobis premium erit, si ita uixeritis, et mihi gloria in die iudicii, qui uerbum uite uobis ministraui. Quia non in uacuum cucurri. Subaudis de loco ad locum predicando. Neque in uacuum laboraui corporee lingue instantia. Et hoc ad gloriam meam.

 Sed et si immolor. Id est interficior a Nerone. Nero ipse fuit sacerdos Petri et Pauli, quia ipse mactauit eos: mactauit quidem, sed non obtulit, quia ipsi seipsos obtulerunt. Supra sacrificium. Gaudeo. Quia uos obtuli sacrificium Deo. Et super obsequium fidei uestre. Et supra cultum fidei et religionis quem uos docui. Beatus Paulus qui Philippenses ab infidelitate liberauit, et in baptismate a peccatis purgando sanctificauit, ipse utique obtulit eos et sacrificium eius ipsi fuerunt. Obsequium etiam appellat cultum et religionem, ut alibi: Rationabile sit obsequium uestrum , et est sensus: Et si  interficior a Nerone, non sentio penas, neque pertimesco mortem, congaudens omnibus uobis, propterea quia uos sacrificium obtuli Deo, et quia uos  docui religionem fidei.

Idipsum autem et uos gaudete. Id est, sicut ego gaudeo de uestra fide, ita et uos congaudete de meo premio quod percepturus sum pro uobis.

Spero autem in Domino Iesu Christo Timotheum, etc. Timotheus erat discipulus Apostoli, omni fide atque doctrina atque operibus bonis adornatus, et per hoc Apostolo admodum charus, in tantum ut unanimis dicatur esse illi, id est, unius uoluntatis. Habebat tamen et alios eodem affectu diligentes, ut erat Titus, Lucas, Clemens et alii; sed quando hanc Epistolam misit illis, non habebat secum de perfectioribus nisi istum: omnes enim erant causa predicationis dispersi per diuersa loca, ideoque dicit neminem habere se in presenti tamen unanimem.  uel poterat esse ut Timotheus plus omnibus discipulis eius Philippenses diligeret. Cito. Id est, in proximo. Me mittere ad uos, ut et ego bono animo sim. Id est tranquillo et securo animo sim. Cognitis que circa uos sunt. Id est, dum cognouero per illum que circa uos aguntur, tam in fide quam in conuersatione.

Neminem enim habeo. Subaudis modo apud me. Qui sincera, id est pura et firma, affectione pro uobis sollicitus sit. Et ea uoluntas que erat in Apostolo erga Philippenses, erat et in Timotheo. Ideo dicit: Neminem habeo tam unanimem, qui eamdem mentem gerat erga uos, et pro uobis ita sollicitus sit. Ideoque ille mittendus est, qui et mihi est carissimus: et curam de uobis maximam gerit. Omnes enim que  sua sunt, subaudis commoda, querunt, non que sunt Iesu Christi. Modo ostendit quare alii qui cum illo erant, non erant ei ita coniuncti sicut iste. Omnes enim sua commoda querunt aut quietem, nolentes tribulari pro aliorum salute, nisi ut ab eis lucra temporalia recipiant, non curantes de remuneratione eterna.

Experimentum, id est probamentum, eius cognoscite, quia sicut patri filius mecum seruiuit in Euangelio. Non mihi, inquit, seruiuit, sed mecum seruiuit Christo in Euangelii predicatione. Seruiuit tamen et beato Apostolo

Hunc ergo spero me mittere ad uos, mox ut uidero que circa me sunt. Positus Apostolus in uinculis dubitabat  utrum decollandus esset a Nerone, aut dimittendus liber de carcere, ideoque dixit: Cum cognouero quid mihi euenerit. Si de carcere incolumis exiero, mittam eum ad uos.

Confido autem in Domino quoniam et ipse cito ueniam ad uos. Sciendum tamen quia postmodum ipse non uenit ad eos.

Necessarium autem existimaui Epaphroditum mittere ad uos. Quia Timotheum non possum mittere quousque cognoscam que circa me sunt, puto necessarium esse uobis mittere Epaphroditum: qui Epaphras appellatur alio loco, sicut Lucius, Lucas. Apostolus enim non curabat de proprietate nominum. Cooperatorem, id est simul laborantem in predicatione. Et socium siue commilitonem, in castris Dei  pro fide. uestrum autem Apostolum, uel qui ad uos a me mittitur, uel quem uos de uestris elegistis in apostolum mittendo illum ad me. Et ministrum necessitatis mee, et desiderii qui mihi iam posito in carcere ministrat que necessaria sunt, et insuper predicationi insistit. Apostolum autem illum uocat, quia ab illo missus est. Omnis enim qui mittitur Apostolus uocatur.

Propterea quod audieratis illum infirmatum: nam et infirmatus est usque ad mortem, sed Deus misertus est eius, subaudis quia reuocauit eum de faucibus mortis ad uitam. Non solum autem eius, subaudis misertus est, uerum etiam mei misertus est. Quare? ne tristitiam mortis eius super tristitiam infirmitatis eius haberem. Beatus Apostolus dolebat de infirmitate  Epaphroditi. Sed si ille ab hac luce migrasset, super tristitiam infirmitatis haberet tristitiam mortis eius. uel quia ipse in uinculis astrictus tenebatur, si contigisset Epaphroditum mori, qui ei necessaria procurabat, super tristitiam uinculorum haberet tristitiam de morte illius.

Ut uiso eo iterum gaudeatis. Gaudium Apostoli gaudium erat Philippensium, sicut tristitia eius tristitia illorum: similiter tristitia Philippensium tristitia erat Apostoli, et letitia illorum letitia illius: sicut ipse dixerat: Gaudete cum gaudentibus, et flete cum flentibus , et ego sine tristitia sim, subaudis cum cognouero uos letificatos illius presentia: et cum per illum agnouero que circa uos aguntur.

Excipite itaque illum cum gaudio in Domino, et eiusmodi  cum honore habetote, id est, non solum qui uester apostolus est cum gaudio spirituali suscipite, sed omnes qui eamdem fidem habent, et bonis operibus insistunt, sicut ille. Quoniam propter opus Christi usque ad mortem accessit, id est, propter caritatem et predicationem Euangelii usque ad mortem accessit, subaudis predicando et mihi ministrando contra iussa principum. Tradens animam suam, subaudis periculo mortis, ut impleret id quod ex uobis deerat erga meum obsequium. Philippenses qui ab Apostolo uerbum predicationis audierunt, per quod saluati sunt si facultas eis adfuisset, et longitudo terre non obstitisset, ipsi debuerant ei omnia subsidia temporalia prebere et ministrare. Quod ergo  illi implere nequiuerunt, solus Epaphroditus uice illorum contra precepta imperatoris adhesit illi in carcere, et procurauit illi uictum et uestimentum, et insuper socius fuit predicationis. Hic ergo tradidit animam suam periculo mortis, quia contra preceptum imperatoris accessit ad illum, ut diximus, et in hoc quod ei ministrauit, impleuit quod ex eis deerat, quia quod illi debuerant agere, ipse fecit sicut Apostolus declarat. Ut impleret quod ex uobis deerat, id est quod uos non poteratis implere impediente longitudine terrarum, ipse pro uobis impleuit.



CAPUT III.

De cetero, id est deinceps, et preter illa que superius dicta sunt, fratres mei in fide gaudete in Domino,  non in rebus temporalibus et terrenis atque caducis. Eadem uobis, id est, ea que docui presens, quia uobis et mihi est necessarium, me non piget scribere, sed uidere ne uobis pigrum sit ea legere et implere.

uidete canes, id est cauete et declinate. Canes appellat Iudeos, et malos operarios eosdem appellat circumcisionem, quia consuetudo eius est Iudeos appellare circumcisionem, et gentiles preputium. Ideo ergo appellat eos canes, quia sicut canis latrat ac deinde mordet, ita illi loquendo oblatrabant, et seducendo aspere mordebant. Mali operarii erant, quia male suadebant eis operari, dicentes: Non potestis saluari per baptismum, nisi circumcidamini, sicut lex precipit , quia scriptum est: Masculus  cuius caro circumcisa non fuerit, peribit anima illius de populo suo, quia pactum meum irritum fecit .

Nos enim sumus circumcisio. Nos, id est omnes recte credentes, sumus spiritualiter circumcisi, qui spiritu Deo seruimus, id est spiritualiter et non carnaliter: uel etiam qui mente Deo seruimus, sicut in Euangelio habetur: Spiritus est Deus, et eos qui adorant eum, in spiritu, id est in mente, oportet adorare . Et gloriamur in Christo Iesu, id est in fide Iesu Christi, et non in carne fiduciam habentes, id est carnali circumcisione, quia nos habemus omnes sensus corporis circumcisos. Quanquam ego habeam confidentiam et in carne, id est, habere possem in carnali circumcisione, si aliqua ibi esset fiducia.

 Si quis autem alius, subaudis uestrum gentilium, uidetur confidere in carne, ego magis. Diceret aliquis: Non es circumcisus neque iniussus circumcidi, ideo talia precipis? Ad hec ille: Non ideo, inquit, talia precipio, id est, ideo precipio non circumcidi, quasi ego non sim circumcisus, et possim in gloria mea confidere plus quam aliquis uestrum gentilium, si esset in ea aliqua fiducia et iustitia, postquam Christus uenit: sed quia non est ibi aliqua gloriatio, nolo ut circumcidamini a Iudeis. Ex genere Isrel, subaudis natus sum, de tribu Beniamin, quod nemo uestrum est. Hebreus ex Hebreis, subaudis natus de tribu Beniamin: secundum legem phariseus, id est doctor legis Mosaice, secundum emulationem persequens  Ecclesiam Dei. Fui, inquit, doctor legis, et propter studium et amorem Synagoge, quam uolebam statuere, persequebar Ecclesiam Dei. Aemulus dicitur, inuidus et imitator, et studiosus, sed in hoc loco pro studioso ponitur. Beatus ergo Apostolus studiosus emulator fuit in lege, uolens Synagogam statuere, et Ecclesiam Dei destruere persequendo sanctos. Secundum illam iustitiam que in lege est. Si aliqua iustitia modo in lege est, conuersatus, subaudis uixi sine crimine et sine reprehensione, ut mihi uisum est et aliis: quia circumcisus sum octauo die, et quadragesimo die per me legalia munera sunt oblata, et festiuitates, et sabbata obseruaui, et cetera omnia que lex precipit.

Sed que mihi fuerunt lucra, hoc est, que putabam  quod mihi prestarent magnum questum et premium hec omnia intellexi mihi futura ad damnum, si ea carnaliter obseruarem propter Christum, id est, postquam in Christum credidi uel propter fidem illius quam teneo, credo omnia illa ad damnum et dispendium esse illorum, qui ea obseruauerint, et propter hoc Euangelium Christi, secundum cuius doctrinam debemus uiuere, quod supereminet atque transcendit sua dignitate et ueritate omnem scripturam diuinorum eloquiorum.

uerumtamen existimo omnia, subaudis legalia precepta, detrimentum, id est damnum, esse suis auditoribus propter eminentem scientiam, id est propter Euangelium, propter quem, id est propter Christum uel propter fidem eius, omnia que lex precipit carnaliter  obseruare, quasi damnum duxi, et pro nichilo deputo, ut Christum mihi lucrer, et acquiram, et inueniar in illo, id est in fide eius perfectus, non habens meam iustitiam que ex lege est, sed illam que est ex fide Iesu Christi. Iustitia que in lege erat, iustitia hominis dicebatur, quia manibus operabatur, uidelicet in circumcisione et oblatione munerum. Istam iustitiam respuebat Apostolus, et nolebat eam amplius habere, sed potius desiderabat inueniri in iustitia fidei et Euangelii, que non est hominis iustitia, sed Dei, quia spiritaliter in baptismate fit et in mente.

Que ex Deo est iustitia, subaudis dico, in fide ad cognoscendum illum, quia per fidem que bonis operibus adornatur, cognoscitur Deus: Resurrectionis eius uirtutem, subaudis cognoscendam. Que est uirtus  resurrectionis? Ut sicut Christus mortuus et resurrexit, et iam non moritur, ita et nos moriamur in fonte baptismatis peccato, et resurgamus ad uitam, et semper in nouitate uite ambulemus. Et hec uirtus per fidem cognoscitur, et per fidem eius peruenitur ad societatem passionum christi, quia nisi fidem haberemus nequaquam passionem eius imitaremur. Debemus autem imitari illam, ponendo animas nostras pro illo, si necessitas fuerit, uel etiam in nobisipsis debemus mortificare uitia et peccata. Configuratus sum morti eius, id est imitator sum mortis eius et passionis illius. Si quo modo, id est si aliquo modo occurram ad resurrectionem, subaudis electorum. Ista resurrectio non erit omnium resurgentium,  sed tantummodo electorum, quia licet omnes in momento resurgant iusti et impii in die iudicii, soli tantum iusti occurrunt Domino, in era deportati ab angelis, sicut alibi idem Apostolus ait: Rapiemur obuiam Christo in era . Impii uero manebunt in terra quousque percipient illam terribilem sententiam iudicis: Ite, maledicti, in ignem eternum . Que est, id est, que futura est ex mortuis in die iudicii.

Non quod iam acceperim, id est non ideo talia dico de resurrectione quod iam perfectionem acceperim, quia non sum adhuc perfectus, aut etiam iustificatus perfectus sim. Quantum ad sapientiam illam pertinet, que mortalibus hominibus datur, beatus Apostolus sapientissimus omnium hominum erat, qui tunc  temporis in carne morabantur: quantum uero ad illam perfectionem pertinet quam recepturi sunt sancti post generalem resurrectionem, perfectissimus non erat, quia uidemus nunc in enigmate, tunc autem facie ad faciem , quia uidebimus Deum sicuti est . Sequor autem, id est imitabor Christum, si quo modo comprehendam, subaudis perfectionem, in quo et comprehensus sum. Omnes electi predestinati ad uitam eternam in passione Domini sunt comprehensi, quia per illam sunt redempti non solum qui post resurrectionem eius saluandi erant et purgandi per baptismum, sed etiam omnes iusti qui precesserunt eius aduentum. Sed dicit aliquis: Si ego comprehensus sum in passione eius, id est redemptus, et baptismate purgatus, quare  non habeo modo in presenti perfectionem fidei, sapientie atque iustitie? Cui respondendum est, quia baptismi renouationem polluisti male uiuendo, non poteris illam perfectionem obtinere, quousque iterum mundatus per penitentiam uenias ad illum qui te in baptismate mundauit.

Fratres, ego non arbitror me comprehendisse, subaudis perfectionem, quia in presenti seculo non possumus esse perfecti. Unum autem, subaudis uerbum dicam, que quidem retro sunt obliuiscens. Que sunt illa que retro sunt? Omnia temporalia et transitoria, predia, diuitie, et commoda presentis uite. Que ideo dicuntur esse retro, quia cum ab hac uita transierimus per mortem carnis, omnia post nos relinquemus. Ad ea que sunt priora extendens me.  Que sunt priora? Premia et gaudia patrie celestis, que nobis futura sunt et sine fide mansura. Aliter beatus Apostolus omnia bona que in hoc seculo habebat perfecta, ad comparationem eternorum pro nichilo deputabat, et sic quotidie uiuebat quasi semper insipiens, ideoque dixit: Obliuiscor preteritorum, desiderans semper ad alia tendere.

Ad destinatum persequor, id est ad promissum tendo, ad brauium, id est ad coronam superne remunerationis in Christo Iesu, id est per Christum Iesum.

Quicunque ergo perfecti sumus, ad comparationem aliorum, hoc sentiamus, subaudis, quia non sumus perfecti. Quicunque sumus perfecti, id est, qui perfecti  arbitramur esse ad comparationem fidelium et minus intelligentium hoc sapiamus, quia non sumus perfecti ad illam comparationem quam percepturi sumus in die iudicii. Et si quid aliter sentitis, uel sapitis de hoc quod diximus, et hoc non ex uobis, sed Deus illud manifestabit. Beatus Beda loquens quodam loco ex dictis Apostoli ait: Unusquisque in suo sensu abundet et si aliud quid sapitis, et hoc uobis Deus reuelabit. Quid ergo: Si hereticus est debet in suo sensu abundare? Minime. Non de heretico loquor, sed de Christiano. Unusquisque, inquit, fidelis in suo sensu abundet, id est, quod credit opere impleat studeatque abundare uirtutibus: et si quid aliud sapit quod contra fidem fit, propter bona opera que habet, reuelabit illi Deus, ut illud corrigat, sicut fecit Cypriano Carthaginensi  episcopo, qui unam mersionem tantummodo dabat baptizandis, ignoranter hoc agens. Sed quia bonis operibus inseruiebat, et quod intelligebat opere implebat, meruit reuelationem percipere a Domino, ut trinam mersionem daret baptizandis.

Ad quod peruenimus, id est in fide ad quam perueni ego, docente Domino et uos me predicante, in ea maneamus ambulantes de uirtute in uirtutem, ut idem sapiamus, subaudis de Christo, id est unam fidem habeamus, et permaneamus in regula, id est in rectitudine fidei.

Fratres, imitatores mei estote. Imitatio est cuiusque rei quedam cognitio: imitari est sequi, et est sensus: Si Christum non potestis imitari et sequi, saltem me imitamini discipulum eius in fide, in opere,  in doctrina: ut sicut ego credo, operor, doceo, ita et uos credatis, operemini, doceatis. Et obseruate eos. Hoc uerbum, quod est obseruare, uarias habet significationes. Aliquando significat declinare et cauere, ut ibi, obseruate eos qui dissensiones et offendicula faciunt, id est declinate ab eis. Aliquando insidias moliri, ut ibi: Et ipsi obseruabant, id est insidias tendebant. Aliquando imitari, ut hic, obseruate, id est imitamini tales qui formam doctrine nostre habent, qui ita credunt, uiuunt et docent, qui ita ambulant, id est qui ita uiuunt sicut et ego, sicut habetis formam nostram, id est formam doctrine nostre.

Multi enim ambulant, id est non recte uiuunt, sicut pseudoapostoli, quos sepe dicebam uobis, id est, quos sepe predicabam uobis cauendos  esse, cum apud uos essem presens. Nunc autem et flens dico. Imitanda est caritas Apostoli, qui etiam inimicos crucis Christi deflebat: sicut Samuel inimicum suum Saul; et sicut idem Apostolus Corinthios alibi, qui post fornicationem non egerunt penitentiam. Inimicos crucis Christi flens dico, ut declinetis ab illis, quorum finis, id est mors presentis uite, interitus, est illis, id est perditio eterna: quia ut ab hac uita transierint, tradentur penis sempiternis. Inimicos crucis Christi appellat Iudeos et alios infideles, qui dicebant non posse hominem saluari per fidem Dominice passionis sine circumcisione. Quorum Deus uenter est, subaudis ab illis declinate. Quorum Deus uenter est? Illorum qui ideo predicant,  ut uentrem suum possint implere. Et gloria in confusione ipsorum, id est, in uerecundo et pudendo membro genitali, quia gloriantur se circumcisos esse. Qui terrena sapiunt, id est, qui legem non spiritaliter, sed terrene intelligunt: uel qui carnalem circumcisionem in se et in aliis obseruare uolunt.

Nostra autem conuersatio in celis est. Iungit se ceteris sanctis, qui terram corpore, celum uero mente inhabitant. Unde, id est de celis, etiam Saluatorem exspectamus, subaudis uenturum ad iudicium, qui reformabit, id est renouando formabit, corpus humilitatis nostre. Corpus nostrum corpus humilitatis est, quod per mortem in puluerem et uermes humiliari potest. Istud corpus primum formauit in utero materno, sed iterum reformabit illud  per gloriam resurrectionis. Configuratum, id est assimilatum corpori claritatis sue, id est in gloria et immortalitate: quia illam claritatem habebunt corpora sanctorum post diem iudicii, quam habuit corpus Christi clarificatum in monte, quia similes angelis erimus et poterat aliquis dicere: Quomodo poterit corpora nostra reformare, que a uermibus erunt corrupta, et in puluerem redacta? Ad hec beatus Apostolus: Secundum illam, inquit, potestatem qua semetipsum tertia die resuscitauit, et qua sibi potuit omnia subiicere, corpora etiam nostra in die iudicii reformabit ad claritatem suam. Operationem qua possit, id est, potest uel potuit, subiicere sibi omnia.



CAPUT Iu.

 Itaque, fratres mei in fide, karissimi in dilectione, et desideratissimi opere uel affectu, gaudium meum, subaudis in presenti.

Et corona mea, subaudis in futuro, quia uos Deo acquisiui, sic state, id est sic perseuerate in fide, in opere, in doctrina, sicut a me audistis et uidistis.

Euodiam rogo et Syntychen deprecor, idipsum sapere in Domino, subaudis quod nos sapimus, ego aliique fideles, qui ita sapiunt et credunt perfecte sicut et ego. Sapientes et religiose mulieres erant apud Philippenses que predicabant domi in suo sexu: paruulos etiam et paruulas docebant, non tamen in ecclesia, quia idem Apostolus hoc precipit ut mulieres in Ecclesia taceant.

Et te, Germane compar. Germanus comes erat ipsius  in fide, in officio predicationis, et tamen diues ideoque precepit ut ipse qui abundabat opibus, uel etiam in predicatione adiuuaret illas. Compar, comes in fide et officio. Adiuua illas, subaudis supra memoratas, que mecum laborauerunt, subaudis docentes in suo sexu. Cum Clemente. Clemens philosophus fuit, sed postea discipulus apostolorum Petri et Pauli factus, prefuit Ecclesie Rome presul, et pro Christi nomine in mare est precipitatus. Et ceteris adiutoribus meis. Ne Philippenses dure acciperent, quod illorum nomina in hac epistola non continerentur, ideo subiunxit: Et ceteris adiutoribus meis, quorum nomina sunt in libro uite, et est sensus: O Philippenses, nolite grauiter ferre quod omnes uos  in Epistola mea non nominaui, quoniam etsi in mea Epistola non estis scripti, in libro tamen uite continemini, quia mei adiutores estis. Iste est liber uite de quo Dominus dicit: Gaudete quod nomina uestra scripta sunt in celis , id est in libro uite, id est in memoria omnipotentis Dei.

Gaudete in Domino semper. uos qui non gaudetis in temporalibus rebus, negotiis terrenis, caducis, et transitoriis, gaudete in Domino, in fide, in ore, in opere: mente, et corpore.

Modestia, id est mansuetudo et humilitas, uestra nota sit omnibus hominibus, fidelibus et infidelibus, hereticis falsisque fratribus. Fidelibus nota sit, ut uestro exemplo coroborentur in omni bonitate, imitatores uestri facti, ut uos mercedem recipiatis. Infidelibus  nota sit, ut uidentes uestram religionem et bonam conuersationem, non possint infamare uestram fidem et nomen Domini saluatoris, sed potius uestro exemplo reuocentur ab errore. Dominus, prope est omnibus uidelicet qui recte credunt, iuste uiuunt, bene docent et cor immaculatum habent: uel prope est, ut uos ab hac uita abstrahat per mortem carnis: uel prope est, ut ad iudicium ueniat.

Nihil solliciti sitis de mundanis terrenisque rebus. Sollicitudo est superflua cura. Sed iusti non debent superfluam curam habere de rebus transitoriis, sed in Domino omnem spem ponere, iuxta quod Psalmista ait: Iacta super Dominum curam tuam, et ipse te enutriet : Sed in omni oratione et obsecratione cum gratiarum actione. Oratio est pro preteritis  excessibus et delictis, obsecratio pro adipiscendis futuris, gratiarum actio pro collatis beneficiis. Ideo debemus omnipotenti Deo gratias referre pro beneficiis collatis, ut cum de perceptis muneribus non inueniamur ingrati, de percipiendis non iudicemur indigni. Petitiones uestre innotescant apud Deum. Nolite, inquit, superfluam curam assumere pro temporalibus rebus, sed petitiones uestre innotescant apud Deum, id est note fiant Deo per ministerium angelorum. Si ergo omnipotens Deus omnia non solum preterita et presentia, sed etiam futura cognoscit, et non solum opera, sed etiam cogitationes discernit, et totus ubique est, quid necesse est ut per ministerium angelorum renuntientur ei que agimus? Non ergo ideo illi nuntiant, quod illum aliquid lateat,  iuxta quod Salomon ait: Tu solus nosti corda filiorum hominum, sed ut officium et ministerium suum adimpleant, quia nuntii sunt.

Et pax Dei que exsuperat omnem sensum. Exsuperat, id est transcendit omnem sensum et angelorum et hominum, non tamen Dei. De qua pace loquitur? Qua reconciliati sumus Deo per passionem Filii eius. Ante aduentum siquidem Domini longe eramus a Deo, et discordes eramus tam Deo quam angelis, sed per passionem Filii Dei reconciliati sumus Deo. Ista reconciliatio necesse est ut semper nos custodiat. Exsuperat autem omnem sensum preter sensum Domini, quia nemo angelorum, nemo hominum potest penetrare mysterium passionis Filii Dei  et nostre reconciliationis, et quanta fuerit caritas in illo: quia cum Deus esset, pro uobis homo fieri dignatus est. Custodiat corda uestra et intelligentias uestras. Cor et intellectus pro uno est accipiendum. In Christo Iesu, id est per Iesum Christum, uel in fide Iesu Christi.

De cetero, fratres, preter illa superius memorata, quecunque sunt uera, quecunque pudica, quecunque iusta, quecunque sancta, quecunque amabilia, id est omnia que in Euangelio habentur cogitate, et cogitando opere implete, quia illa sunt uera. Omnia uera sunt pudica et casta, quia ab omni mendacio sunt, inuiolata et incorrupta. Illa sunt iusta et sancta, que sanctitatem et iustitiam docent. Quecunque sunt bone fame, id est, que bonam famam nos  faciunt habere, omnia ista cogitate et perficite. Siqua uirtus, subaudis fidei, operationis, doctrine, et unde laudari Deus potest, illa Deo applicate, non uestris meritis.

Que audistis, subaudis per litteras nostras, uel a meipso, et uidistis, in opere, hec agite: et Deus pacis erit uobiscum, hoc est, Deus qui est pater pacis, id est, Domini nostri Iesu Christi qui est pax nostra, qui fecit utraque unum.

Gauisus sum autem in Domino uehementer, quoniam tandem aliquando, etc. In principio predicationis Apostoli, quando Philippenses crediderunt, maximam humanitatem prebuerunt ei, ministrantes ei leto animo que necessaria erant; sed cum cepissent persecutionem pati a suis ciuibus infidelibus, et  tribulari a persecutoribus, cessauerunt a ministratione: neque enim poterant in seditione ac persecutione positi, officium caritatis ita implere, sicut tempore pacis. Cum uero reddita esset illis tranquillitas Domino suffragante, reuersi sunt ad pristinam conuersationem, ceperuntque ministrare Apostolo aliisque sanctis que necessaria erant. Quapropter congaudet Apostolus illorum bonitati, et dicit: Gauisus sum ualde, quoniam tandem, id est ad ultimum, aut uix aliquando refloruistis, id est florem uirtutum, protulistis, reuersi ad priorem conuersationem et consuetudinem. Floruistis, id est florem bone operationis protulistis, id est affectum dilectionis erga me exhibere cepistis, sicut ante exhibebatis. Occupati autem eratis, subaudis in persecutione  ciuium. Excusat eos modo, dicens: Indulgeo uobis si ad tempus illud omisistis, quia detenti eratis in persecutione inimicorum.

Non quasi propter penuriam, id est indigentiam, hoc dico; ego enim didici in quibus sum, sufficiens esse, id est, ego scio in quibus possum sufficientiam habere, quia scio indigentiam patienter ferre, et abundantiam cum temperantia disponere. Multi sunt qui positi in paupertate, nesciunt eam patienter ferre: et sunt multi qui positi in abundantia, nesciunt temperantiam habere, sed comedunt et bibunt ultra modum, et utuntur his quibus abundant intemperate: quorum numero erat Apostolus alienus.

Scio et humiliari, id est scio penuriam patienter  sustinere: scio et abundare, id est in abundantia temperans esse, ne corrumpar ab ea. In omnibus institutus sum, et satiari, id est abundare, et esurire, id est penuriam pati.

Omnia possum in eo qui me confortat. Ne uideretur sibimetipsi tribuere hoc quasi suis uiribus potuisset in penuria patiens esse, et in abundantia temperans, ait: Omnia autem ista in eo possum implere qui me confortat, id est in Christo, qui mihi possibilitatem tribuit.

uerumtamen bene fecistis, communicantes tribulationi mee, id est, quamuis ego nullo indigeam, bene fecistis uos, caritatis officium in me adimplentes, compatiendo passionibus meis, et mittendo mihi que erant necessaria.

 Scitis autem, etc., usque, profectus sum a Macedonia. Macedonia prouincia est Grecorum, dicta a Macedone, et Thessalonica ciuitas est a Thessalo rege dicta. In hoc ergo quod laudat Philippenses, qui ei necessaria miserunt, uituperabat alios qui ei nullum obsequium prebuerunt. In ratione dati et accepti. Quidquid accipitur uel datur ratio inde potest esse. Ratio dati est quia scit dator quod dat, aut quantum dat, aut cui dat, utrum aurum, an uestimentum det, libram auri, aut equum. Ratio accepti est, quia scit ille qui accipit metallum aliquid aut uestimentum, quantum accipit, et a quo accipit; et est sensus: Ex omnibus de quibus potest esse ratio dati et accepti, non ministrauerunt mihi, quia ipsi nichil dederunt, et ego nichil accepi

 Non quero datum, subaudis tantummodo, sed requiro fructum, id est beneuolentiam et benignitatem animi, abundantem in oratione uestra, id est ad utilitatem uestram. Quidam codices habent: Abundantem in oratione uestra. Oratio Apostoli, oratio Philippensium erat, quia pro illis orabat. Et quando quilibet orat pro aliquo, si uita illius munda fuerit, pro quo oratur, subleuat orationem deprecantis, ut a Deo exaudiatur, sicut e contra uita mala eius pro quo oratur impedit orationem illius qui pro ipso orat. Unde dicit Dominus Ieremie: Noli orare pro populo hoc, quia non exaudiam te . Ergo beati Pauli oratio quam pro illis fundebat, bona uita illorum subleuabatur. Unde dicit: Non requiro tantummodo datum, sed requiro beneuolentiam et benignitatem  abundantem in oratione uestra, id est ut uestra uoluntate subleuet oratio, quam pro uobis fundo.

Habeo autem omnia, et abundo. Ille omnia habet qui nullo indiget, qui preter necessaria nichil requirit. Repletus sum, inquit, subaudis omni abundantia, acceptis ab Epaphrodito, subaudis muneribus, que, subaudis munera, misistis mihi. Miserant illi Philippenses aut aurum, aut argentum, aut uestimenta, per Epaphroditum, in quibus ille multum letatus et gratulatus est, non tam pro sua quam pro aliorum necessitate. In odorem suauitatis. Odor suauitatis est apud Deum, intentio bona et uoluntas promptissima offerentis, de qua legimus in Genesi, quia odoratus est odorem suauitatis Dominus,  quando Ne obtulit sacrificium Deo, egressus de arca. Non enim est putandum quod Dominus omnipotens sacrificio uictimarum et fumo carnium atque nidore pinguedinis delectetur, sed intentione bona et uoluntate promptissima offerentis. Si enim fumo et nidore carnium delectaretur, nequaquam diceret per prophetam: Sacrificia uestra odiuit anima mea.

Deus autem meus impleat omne desiderium uestrum. Tale desiderium habebant Philippenses, ut socii et comparticipes merentur fieri beati Apostoli, et est sensus: Concedat, prestetque Deus meus, ut sicut participes estis passionis mee et condoletis tribulationibus meis, ita sitis participes premiorum meorum, et congaudeatis letitie mee. Et qualiter fiet  istud? Secundum diuitias suas in gloria eterna. Que sunt ille diuitie? Quas oculus non uidit, nec auris audiuit, nec in cor hominis ascenderunt, id est, gaudia eterna et premia sine fine mansura. Et hoc in Christo Iesu, hoc est, per Christum Iesum.

Deo autem et Patri nostro, id est sancte Trinitati que unus Deus est, maneat honor in secula seculorum, id est per omnia futura secula.

 Salutate omnem sanctum, id est omnem sanctificatum in baptismate, uel qui sine crimine, et sine grauiori peccato florent. Maxime autem qui de Cesaris domo sunt. Quare addidit: Maxime autem illos qui de Cesaris domo sunt? ut illos Philippenses acueret et instigaret ad fidem seruandam, et bonis operibus laborandum, quasi diceret: O Philippenses, attendite: si illi qui apparitores sunt imperatoris, et ei semper assistere debent in palatio illius, ueniunt ad fidem pro nichilo deputantes iram imperatoris, et uiriliter in fide et doctrina laborant, quanto magis uos debetis feruenti animo fidem seruare, bonis operibus insistere, qui longe ab aula regali remoti estis, neque terremini iussu malignorum principum. Nam manente Apostolo in carcere in  domo imperatoris, multi ex domo Cesaris ueniebant ad eum: et docti ab illo, baptizabantur in tantum ut  domum persecutoris facerent Ecclesiam Redemptoris.

Gretia Domini, id est fides uel salus, et redemptio atque remissio peccatorum maneat cum spiritu uestro, id est in corde uestro et mente: quia si manserit in mente, manebit et in corde, etc.



IN EPISTOLAM AD COLOSSENSES.



CAPUT PRIMUM.


 Mysterium quod absconditum fuit a seculis et generationibus. Mysterium incarnationis passionisque Filii Dei et redemptionis generis humani absconditum fuit ab initio mundi sapientibus huius seculi, patriarchis autem et prophetis aliisque quamplurimis iustis patefactum est.

Quod est Christus, in uobis spes glorie. Christus est spes glorie electorum, quia quicunque firmiter in eum credunt, sperant se accepturos uitam eternam, et gloriam quam ipse promisit.

Corripientes omnem hominem. Omnem hominem debemus hic intelligere Iudeum et gentilem, dominum et seruum, ditem et pauperem, omnemque sexum et conditionem, quibus preceptum est apostolis predicare. Sed quod dicit: Corripientes omnem hominem,  pertinet ad ingratos et superbos; et quod dicit, docentes, pertinet ad humiles et subiectos. In omni sapientia. Id est in fide sancte Trinitatis, in qua est omnis sapientia. Perfectum in Christo Iesu. Hoc est in fide Iesu Christi, secundum quod in presenti seculo potest quilibet electus perfectus esse. In presenti etenim seculo nemo potest esse perfectus ad comparationem eterne perfectionis. Unde idem Apostolus alibi: Quotquot perfecti sumus, hoc sapimus , quia subaudis non sumus perfecti. Quod enim nunc uidemus in enigmate et tenemus in spe, tunc possidebimus in re, quoniam uidebimus eum sicuti est .

In quo et laboro, certando. Duo dicit laborem et certamen, ex quibus unum refertur ad predicationem,  alterum ad conflictum hostium. Laboro, inquit,  ad predicationem, certando contra hostes Christi, et hoc non meis uiribus, neque mea uirtute, sed secundum quod ipse mihi opem tribuit.



CAPUT II

uolo enim uos scire, o Colossenses, qualem sollicitudinem habeam pro uobis. Sollicitudo est maxima cura. Beatus ergo Apostolus eamdem sollicitudinem et studium gerebat de illis qui docebantur ab eius discipulis, et ad quos ipse mittebat epistolas, licet ipse eos corpore non uidisset, quam habebat ex his quos proprio ore docebat. Ideo autem talia loquebatur blandiendo, ut illorum animos mulceret, et Epistolam eius reciperent. Et pro his qui sunt Laodicie. Laodicia est ciuitas Grecie. Instructi. Id est  firmati et docti. In caritate. Id est in dilectione Dei et proximi, in agnitionem mysterii Dei, id est in cognitione sancte Trinitatis, et fide Domini saluatoris, credentes eum pro salute nostra uenisse in carnem.

In quo sunt omnes thesauri sapientie et scientie. Sapientia refertur ad humanam rem, scientia ad diuinam: et in Christo Iesu est sapientia, qualiter temporalia et humana dispenset, et quomodo diuina ordinet. uel sapientiam in humanis, et in diuinis scientiam abscondit quia non omnibus patent. Ante Domini aduentum, nomen Domini Patris incognitum fuit cunctis retro generationibus, non illud nomen quod Deus, sed quod Pater uocatur, sicut ipse Filius ait: Pater, manifestaui nomen tuum .

Hoc autem dico, subaudis ut sitis firmati in caritate,  ut nemo uos decipiat in subtilitate, id est in tenuitate sermonum, et in calliditate, uel in syllogismis. Quidam codices habent in sublimitate, quod idipsum est in altitudine.

Nam etsi corpore absens sum, sed spiritu uobiscum sum, gaudens de fide uestra et uidens ordinem uestrum, id est, reuelante Spiritu sancto qui in me est, cognosco omnia que circa uos aguntur in fide, bonisque operibus, quasi presens sim in corpore. Dicit namque beatus Hieronymus quodam loco, tantam ei gratiam datam esse ut cuncta cognosceret, que circa illos agebatur, quos uel ipse uel discipuli eius docuerunt. Et firmamentum eius. Firmamentum fidei Christi appellat firmam perfectamque fidem, que operibus bonis ordinatur.

 Sicut ergo accepistis, id est acceptum habuistis, in ipso, id est in fide ipsius, ambulate radicati. Quod dicit radicati, id est edificati in Christo, et confirmati in fide illius, unum et hoc est, ut fidem quam habetis bonis operibus exornetis. Sicut et didicistis, subaudis a discipulis nostris, abundantes, hoc est in fide illius, in gratiarum actione, id est semper reddentes illi gratiarum actionem ex omnibus que habetis.

uidete ne quis uos decipiat per philosophiam, id est humanam sapientiam et inanem fallaciam, per quam falluntur homines. Preuidebat Apostolus qui erant philosophi gentium, insuper et Iudeorum, qui uolebant Colossenses per sublimitatem humane sapientie a fide separare. Dicebant enim quia sicut  nichil est corporeum quod possit gignere per se aliquod corpus sine commistione corporalis rei que est femina, ita femina non potest gignere sine commistione uiri. Et hoc dicebant, attendentes ad naturam elementorum, non ad potentiam diuinitatis, que naturam elementorum potest mutare. Naturam autem dixi, id est ordinem. Nam natura est, ut omnis creatura Creatori suo obtemperet. Sic etiam dicebant quia si beata Maria uirgo concepit, et uirgo peperit, tamen post partum uirgo non fuit. Ideoque illos alloquitur, ne ab his deciperentur. Quia in ipso, id est in Christo, inhabitat omnis plenitudo diuinitatis corporaliter. Non ideo dicit corporaliter, quod ipsa diuinitas sit corpus, licet quedam substantia sit uiua, sed corporaliter posuit pro eo quod est ueraciter,  substantialiter, pleniter. Aliter enim habitat in singulis electorum, aliter in Christo, quia illis datur spiritus ad mensuram, in illo autem pleniter. Habitauit enim in Salomone per sapientiam, in Daniele per castitatem, in prophetis per sanctitatem, in Moyse per mansuetudinem, in Christo uero per omnem uirtutem et innocentiam. Aliter: Corporaliter, id est sicut in templo suo, quia habitatio totius diuinitatis corpus Christi fuit. Plus enim habitauit in illo, quam in templo Iudeorum.

Et estis in illo, id est Christo, repleti uel per illum estis repleti fide, qui est caput, id est principium et initium: quia ipse tenet principatum super omnia celestia et terrestria. Omnis principatus et potestatis.  Potestates autem sunt per quas sancti eiiciunt demones de obsessis corporibus principatus qui principantur aliis ordinibus.

In quo, id est in Christo, circumcisi estis, id est mundati ab omnibus peccatis in baptismate Christi, non circumcisione manufacta qua ipse circumcisus est octaua die secundum morem Iudeorum. Illa petra fiebat, et ista mundatio per Christum, qui est petra.

Consepulti ei, id est sepulti simul in baptismate ei in quo, id est in Christo, et resurrexistis a peccato et uitiis per fidem. Quomodo sumus consepulti ei? uerbi gratia: Mortuus est in cruce Christus, positus est in sepulcrum, de sepulcro uiuus surrexit, et iam non moritur. Similiter et nos quando interrogante  sacerdote iuxta fontem stantes, arbrenuntiamus diabolo et omnibus pompis eius, quasi tunc morimur, cum uero in fontem descendimus, quasi tunc.in sepulcro sepelimur: et cum de fonte eximus mundati, tunc quasi resurgimus. Sed cauendum est, ut sicut Christus iam non moritur ita et nos non moriamur in peccato. Per fidem operationis Dei. uirtus Diuinitatis que tertia die Christum resuscitauit, ipsa operatur in nobis fidem.

Et uos cum essetis mortui in delictis, et preputio carnis uestre. Delicta et preputium pro uno, id est pro carnalibus peccatis, uel delicta ad transgressionem post peccata pacta donans, id est indulgens.

Delens quod aduersus nos erat chirographum decreti quod erat contrarium nobis. Chirographum dicitur  manuscriptio. Nam manus, scriptura. Decretum autem uocat legem et statutum quod Deus precepit Ade, dicens: Ex omni ligno paradisi comede, etc. Usque morte morieris . Peccatum ergo quod primus parens noster commisit, in quo omnes peccauimus, mortalesque effecti sumus, appellat modo chirographum decreti, quia in memoria omnipotentis Dei mansit scriptum, usque dum Filius Dei ueniret qui illud daret: Unde dicitur a Deo in psalmis in cantico Moysi: Nonne hec condita sunt apud me et signata in thesauris meis ? Per manum enim intelligitur operatio, et quando extendit manum, ut contingeret lignum uetitum, quasi tunc scripsit chirographum decreti, id est manuscriptionem quod tunc ageret contra Dei decretum:  Quod chirographum contra nos erat, quia omnes trahebat ad mortem et nemo poterat iustificari quoadusque per Dominum deletum est. Quomodo ergo deleuit illud? Innocenter et sine peccato uiuendo in mundo, uel, innocenter in cruce moriens pro peccatoribus. Ipsumque, subaudis chirographum uel peccatum, tulit de medio, affigens illud cruci, quia sicut diximus, tunc crucifixit illud, id est occidit in semetipso, quando sine peccato uixit, uel quando innocens pro peccatoribus mortuus est. Alia translatio habet: Exspolians se carne moriendo in cruce, et exemplauit, id est exemplum dedit innocenter uiuendo, triumphans de principatibus ac potestatibus tenebrarum. Et ipsum tulit de medio, subaudis nostrorum,  quia factus mediator noster abstulit peccata nostra que quasi in medio erant quando nos separabant a Deo.

Exspolians principatus, id est demoniacas potestates exspoliauit animabus hominum mortuorum, et potestatem de hoc mundo auferendo, et potestates traduxit, id est superauit cum fiducia, palam triumphans illos in semetipso, quia per se uixit innocenter, et palam est crucifixus. Triumphans, deuincens, superans in semetipso iisdem modis quibus diximus.

Nemo ergo uos iudicet, id est nullius iudicium attendatis in hac parte: ut abstineatis ab his que Deus mandauit. Nam non quod intrat in os, coinquinat hominem . In cibo aut in potu, aut in parte diei festi, dicentes alios dies festos esse. Dies  ducunt et sabbata obseruant quiescendo a uitiis, et transeundo de uitiis ad uirtutes.

Que sunt umbra futurorum, subaudis omnia superius dicta de cibo et potu, que in lege habentur, umbre sunt aliarum rerum que in Christo et in Ecclesia completa sunt, et complentur. Corpus autem Christi, id est ueritas et corpus illarum rerum uel umbrarum, Christus est et Ecclesia. Erant enim Iudei qui uoluerunt simul obseruare legem et Euangelium, et ipsi suadebant Colossensibus similia agere, hoc est, in circumcisione, in celebratione festiuitatum legalium. Dicebant enim: Estis baptizati, debetis circumcidi, communicastis iam corpori et sanguini Domini, debetis sacrificia legalia offerre, comedere debetis que lex precipit, et abstinere ab his  que prohibet: et si ceciderit mus in puteum, non debetis bibere. Sed ut ab illis non seducerentur, scribebat Apostolus eis talia, quia in Domini aduentu omnia mundata sunt, et cessauit lex in mysteriis.

Nemo uos seducat, uel separet a fide, uolens, subaudis uos, in humilitate, subaudis sensus decipere. Humilis dicitur humi accliuus. uolens uos decipere in humilitate, id est humili sensu et humili doctrina que utilitatem non habet, sicut est in differentia ciborum et de obseruatione. Et religione angelorum, id est in cultura angelorum. Erant philosophi gentium et aliqui Iudeorum qui dicebant: Sicut sunt quatuor elementa, ita sunt quatuor angeli, qui presunt singulis elementis. Hi ergo dicebant ad illos qui crediderant uolentes apparere religiosi: quia ex quatuor  elementis constatis, debetis angelis illis qui presunt elementis aliquam culturam et sacrificia offerre. Sed quia nichil erat, quod dicebant, subiunxit Apostolus: Que non uidit, subaudis docens, ambulans, frustra, inflatus sensu carnis sue, id est, de suo errore et mendacio ambulans inflatus. Ex hoc enim quod uidebatur aliquid scire, superbiebat in mente, preferens humilitatem in uultu. uel, sicut alia editio habet, que non uidit inculcans, id est replicans frustra. Licet enim illam religionem falsam uidissent a quibusdam celebrari, tamen ipsos angelos non uiderunt, neque ea que docebant.

Et non tenens caput, id est non adherens capiti, id est Christo, qui est caput omnium sanctorum. Ex  quo totum corpus subministratur, id est multitudo sanctorum angelorum et multitudo hominum augmentatur. Et construitur per nexus, id est copulationes et connexiones et coniunctiones, crescitque siue augetur in augmentum Dei. Sicut ergo corpus construitur ex multis membris multisque compagibus, ita ex multis gentibus, multisque prouinciis ac multis generibus hominum augmentatur et crescit, quando quotidie numerus fidelium crescit.

Si mortui estis cum Christo, subaudis tempore baptismatis, ab elementis huius mundi, id est erroribus pompisque, quid adhuc tanquam uiuentes in mundo, subaudis id mundo, decernitis, id est cur discretionem facitis inter cibos. Aliter: Si mortui estis ab elementis huius mundi: elementa mundi sunt omnia  corporalia et uisibilia et transitoria. Quando uero gentiles Deum ignorauerunt, elementis mundi seruierunt quia illis seruiebant et ea adorabant. uenientes autem ad fidem mortui sunt elementis huius mundi, id est erroribus et superstitionibus, siue uariis et uanis culturis, abrenuntiantes diabolo et omnibus pompis eius atque erroribus eius. Possumus autem et per elementa mundi intelligere legem que precipiebat discretionem facere inter pecus et pecus, et inter cibos et cibos. Sed postquam Dominus dixit: Non quod intrat in os, coinquinat hominem , statim omnis illa discretio cessauit. Unde dicit Apostolus tam Iudeis quam gentibus: Si mortui estis cum Christo ab elementis, id est erroribus atque pompis et uanis religionibus tempore  baptismatis, quid adhuc discretionem facitis ciborum, cum Deus omnia munda esse dixerit?

Ne tetigeritis, neque gustaueritis, neque contrectaueritis. Hec uox illorum est qui dicebant: Ne tetigeritis, ne contrectaueritis mortuum, neque scabellum ubi sedit mulier menstruata, quia immundi eritis, neque gustaueritis carnem suillam neque leporinam, quia immunda est, et cetera talia.

Que omnia, subaudis que lex concedit seu prohibet, sunt in interitum ipso usu, id est ipsa consuetudine edendi in interitum sui uadunt, quia in stercus rediguntur omnia statim ut comesta fuerint. Que sunt quidem rationem habentia sapientie, subaudis mundane, secundum precepta et doctrinas hominum, id est secundum traditionem Scribarum et Phariseorum,  et secundum illos qui causa infirmitatis nolunt ea comedere, dicentes: Nolo comedere carnem suillam quia melancholicus sum, neque anguillam. Sed ista sapientia non secundum Deum, quia non pertinet ad religionem in superstitione et humilitate, subaudis que est etiam in superstitione, id est uana religione et superfluo timore: hoc est enim superstitio, subaudis humilis sensus. Superfluus timor est uana religio atque humilis sensus, ea nolle comedere, et dicere immunda, que Deus sanctificauit: nisi causa abstinentie aliquis se ab his obseruet, sicut et a uino. Que sunt etiam non ad parcendum corpori, id est non ad conseruandam sanitatem corporis: quia dum non uult comedere que habet  et appetit quod non habet, dicens: Noli comedere hoc, quia immundum est, sed si haberem carnem arietinam, illam comederem, infirmatur et debilitatur qui talibus escis sustentatur. Que sunt etiam, non in honore aliquo, sed ad saturitatem carnis, id est nullum maiorem honorem prestat aries corpori quam lepus prestaret, si eum comederet, tantummodo ut uenter repleatur.



CAPUT III.

Fratres si consurrexistis cum Christo, id est de morte ad uitam tempore baptismatis, que sursum sunt sapite, id est gaudia patrie celestis. Christus est sursum habitans in plenitudine paterne maiestatis, et ubi est, illuc debemus anhelare: et que sursum  sunt sapere, id est perpendere et intelligere, et in his animum ponere, non in his que supra terram sunt transitoria.

Mortui enim estis. Mortui estis peccato tempore baptismatis, sicut paulo supra diximus, et uita uestra, id est beatitudo, abscondita est cum Christo in Deo. uita enim uestra et beatitudo Christus est, sicut ipse dixit: Hec est uita eterna, ut cognoscant te, et quem misisti Iesum Christum . Ideo ubi ille est, ibi est uita et beatitudo nostra abscondita, non ut nobis denegetur uel occultetur, sed ut potius conseruetur nobis ad salutem.

Cum Christus apparuerit uita uestra, subaudis in iudicio gloriosus et fulgidus, tunc et uos apparebitis cum ipso in gloria, gloriosi et fulgidi, sicut ipse promisit.

 Mortificate ergo membra uestra, id est malos usus membrorum. In Epistola ad Corinthios multitudinem peccatorum appellat Apostolus, corpus, dicens ita ut destruatur corpus peccati . Sicut enim multa membra faciunt unum corpus, ita multa peccata faciunt unum corpus, id est unam summam; et est sensus: Mortificate membra, id est malos usus membrorum, et malam consuetudinem peccandi per efficientem, id quod efficitur, ostendens. Neque precipit ut mortificemus gladio materiali corpus nostrum et membra nostra, sed peccata. Tunc enim mortificamus membra nostra, cum desistimus peccare: et quot peccata in nobis mortificamus, quasi tot membra occidimus, que sunt super terram, id est quandiu estis in mundo.  Fornicationem. Fornicarii sunt cum puellis liberis, aut cum iumento, aut aliquid tale. Adulterare uero est, alterius torum uiolare, id est cum alterius uxore, aut cum Deo sacrata, que Dei uxor est. Libidinem. Omnis incontinentia libido appellatur. Concupiscentiam malam. Ideo dicit concupiscentiam malam, quia est et concupiscentia bona de qua dicitur: Fili, concupisce sapientiam, serua mandatum; et: Cupio dissolui, et esse cum Christo. Concupiscentia mala est, appetere mala. Et auaritiam que est simulacrorum seruitus. Quomodo est simulacrorum seruitus, auaritia? Ideo, quia sicut ille seruit diabolo, qui omnipotentis Dei culturam et religionem, que illi soli conuenit, et singulare nomen ut Deus uocetur, quantum in se est, illi  aufert, et demonibus impendit, ita et ille seruit diabolo, qui bona omnipotentis Dei communia, que omnibus hominibus communiter data sunt, in proprios usurpat usus. Recte etiam auaritia idololatrie comparatur, quia dum metallis, auri et argenti, de quibus simulacra fiunt, homines immoderate seruiunt, aurum pro Deo uenerantur : quia serui sunt diuitiarum. uel tertio modo auaritiam idololatrie comparauit, ut nichil scelestius demonstraret. Radix enim malorum est auaritia, ideoque monet illam omni ratione fugiendam.

Propter que facinora, id est superius dicta, uenit ira Dei super filios qui perierunt in diluuio et in Sodoma aliisque ciuitatibus, et super filios incredulitatis, id est super illa sexcenta millia que in deserto mortua  sunt, incredulitatem cordis habentes, in quibus, subaudis peccatis, et uos ambulastis aliquando cum uiueretis, peccato ante fidem, et essetis mortui Deo, sed nunc iam non ambulatis:

Nunc autem deponite et uos omnia, subaudis superius dicta, uel ea que sequuntur: iram, quia ira uiri, iustitiam Dei non operatur; indignationem, id est nolite indignari minoribus, si reprehendimini ab illis. Malitiam. Malitia est mala uoluntas. Blasphemiam, id est derisionem in Deum et proximum; turpem sermonem, id est otiosum uerbum uel ioculare de ore uestro, subaudis deponite.

Nolite mentiri inuicem: Omne mendacium a diabolo est: quia ipse mendax est, et pater eius, ideoque filii ueritatis ueritatem debent loqui cum proximis,  exspoliantes uos ueterem hominem. ueterem hominem appellat hic ueteris hominis conuersationem et uitam. Que est conuersatio ueteris hominis? infidelitas, inobedientia, concupiscentia mala, rapina, adulterium, homicidium, et cetera talia. Quousque ergo renouetur in baptismate regenerationis: semper in uetustate erit, quia originalibus peccatis et actualibus tenetur obnoxius. Sed debet baptizari et induere nouum hominem, id est nouam mentem, et nouam noui hominis conuersationem. Que est conuersatio noui hominis? uirtutes sectari, et omnia bona in se habere. Et ne putaremus quod hominem exteriorem preciperet renouari ad alicuius rei similitudinem, subiunxit: Eum hominem, inquit, precipio renouari, qui renouatur in agnitionem Dei secundum  imaginem eius qui creauit eum, id est hominem interiorem: anima et mens que ad imaginem Dei facta est, sancta, iusta et rationabilis et immortalitas. Homo autem exterior, id est corpus, non est ad imaginem Dei factus, quia Deus spiritus est. Due autem sunt renouationes, una momentanea, que fit in baptismate, altera que fit quotidie, quando pro studium legendi Scripturas sacras ea studet intelligere de Deo, que antea ignorabat, ex quo quotidie mens renouatur. Potest fieri etiam tertia renouatio post lapsum per penitentiam, in agnitionem, id est ad cognitionem, secundum imaginem eius qui creauit eum, quia homo ad imaginem Dei factus est.

 Ubi non est gentilis et Iudeus. Ubi, id est in mente hominis ubi est imago Dei, non preiudicatur apud Deum sexus uel conditio, aut genus, aut prouincia, id est nulla distantia est hominum apud Deum, quia in anima non est sexus, nisi tantummodo sola bona conuersatio cum fide recta requiritur; barbarus et Scytha. Plus est nobis Scytha alienus quam barbarus. Barbarus siquidem nobis potest esse quilibet cuius linguam ignoramus: Scytha autem dicitur a Scythia prouincia, que est remota ad septentrionem, fulgoribus rigens, moribus barbara, sed omnia et in omnibus Christus. Ideo non est ulla differentia, quia omnia, subaudis genera hominum fidelium, Christum habent caput, et in omnibus illis est Christus.

 Sancti dilecti unum est. uiscera misericordie, id est misericordem uoluntatem. uiscera dicuntur filii. uiscus etiam significat singulariter promptissimam et bonam uoluntatem; benignitatem, id est magnam et bonam uoluntatem; modestiam, id est mansuetudinem; patientiam, subaudis in tolerandis aduersis.

Supportantes inuicem. Supportare nos precipit Apostolus inuicem secundum illud: Alter alterius onera portate. uerbi gratia: Ille qui continens est, et est sine uxore et filiis, et abundat diuitiis bonisque temporalibus, debet illum qui incontinens est et habet uxorem et filios, sustentare si necessitas fuerit. Sic de ceteris necessitatibus intelligendum imitando ceruos, qui transeuntes per aliquod fretum ad insulam, aut ultra fluuium, sustentantur et supportantur  ad inuicem, mentum ponens sequens super clunes prioris, et lassato qui prior incedebat, dat locum ut transeat, et ipse ponat iterum mentum super clunes ultimi; et donantes, id est indulgentes, si quis aduersus aliquem habet querelam, id est ueram causationem. uerbi gratia: Abstulit mihi aliquis equum meum, dum recordabor quod Dominus dixit: Si quis abstulerit que tua sunt, ne repetas, debeo ei dimittere, sic de omni re et commisso. Sicut Dominus donauit uobis, ita et uos. Sicut Christus qui cum non haberet quod ei dimitteretur, dimisit nobis omnia peccata in baptismate, ita et nos dimittamus proximo in nos peccanti, qui habemus quod nobis dimittatur et a Deo et a proximo.

Super omnia autem hec superius dicta, caritatem  habete, quod est uinculum perfectionis. uinculum enim perfectionis est caritas, quia per illam omnia bona ligantur ne pereant: sic homo pro dilectione Dei et proximi omnia agit: unde dicitur dilectio, quia duos homines ligat, uel hominem et Deum; in qua, subaudis pace uel caritate, uocati estis in uno corpore, ut unum corpus Christi sitis, et grati estote, id est gratiosi estote et accepti tam Deo quam hominibus.

Et uerbum Christi, id est euangelica doctrina, habitet in uobis, id est in corde, ore, et opere uestro, et pax Christi exsultet, ita etiam uos, in quantum humana fragilitas potest seruare, sine peccati macula manentes, ut habeatis in uobis Spiritum sanctum,  in omni sapientia, in omni doctrina Euangelii, et in fide sancte Trinitatis, docentes et commonentes uosmetipsos. uos qui sapientiores estis, docete alios et commonete, atque exhortamini uos inuicem, in psalmis, subaudis Dauidicis, et hymnis, trium puerorum et sanctorum, in gratia cantantes, id est semper reddite Deo gratias, ita ut quod ore canitis, corde intelligatis, et mens concordet uoci.

Omne quodcunque facitis in uerbo, id est in doctrina, aut in opere, subaudis aliquo, in nomine Domini nostri Iesu Christi, in omnibus semper dicite: Deus in adiutorium meum intende , et semper nomen Domini inuocate; gratias agentes Deo et Patri per ipsum, id est per Christum: quia ipse est mediator noster et in fide eius saluamur.

 Mulieres, subdite estote uiris, sicut oportet, in Domino. Mulier, propter culpam, subdita est uiro, sicut oportet, in Domino, sicut precipit Dominus in Genesi: Sub uiri potestate eris, et ipse dominabitur tui . In primordio siquidem fidei erant multe mulieres, que se causa religionis abstinebant a consortio maritorum, quas modo alloquitur Apostolus specialiter, ne propterea quia a coitu uirorum se abstinebant, resisterent uiris, rebellarent, siue repugnarent. Sicut enim sancta Ecclesia subiecta est sponso et uiro suo Christo, ita debet esse unaqueque mulier. Erant etiam multi uiri, qui similiter abstinebant a coitu uel qui cum aliis mulieribus coibant, et uerberabant uxores suas, ne ille similiter cum aliis agerent, nec aliquid auderent murmurare contra eos,  quos similiter alloquitur.

uiri, diligite uxores uestras, et nolite amari esse ad illas, id est si sustinetis ad tempus a coitu causa religionis uel quia cum aliis concubitis, nolite eas propterea ad amaritudinem prouocare. Sed questio hic oritur, quare Apostolus uxorem diligendam predicet: cum Dominus dicat: Qui . . . non odit . . . uxorem . . . non potest meus esse discipulus?  Que hoc modo soluitur, ut quantum nobis pater et mater, frater atque uxor per cognationem carnis proximi sunt, diligamus eos, et in quantum nobis aduersarios in uia Dei cognoscimus esse, odiendo malum eorum, et fugiendo nesciamus.

Filii, obedite parentibus, id est patri et matri, per omnia, subaudis que Deo placent. Si autem  preceperint uobis homicidium, furtum, rapinam, aut aliquid tale perpetrare, nolite obedire illis. Hoc enim placitum est in Domino, subaudis ut obediatis eis. Patres, nolite ad iracundiam prouocare filios uestros, ut non pusillo animo fiant, id est ut non exasperati a uobis fiant iracundi, id est leues ad irascendum, sed uestro exemplo discant esse patientes.

Serui, obedite dominis per omnia, subaudis que Deo non displicent. Serui non sunt per naturam, sed per culpam et propter peccatum, sicut Chanaan, filius Cham. Propter peccatum enim uenit captiuitas, et per captiuitatem seruitus. Unde illi qui seruabantur ab hostibus, a seruando dicti sunt serui, et mancipia  quasi manu capta, quia manibus capiebantur; non ad oculum seruientes. Ille ad oculum seruit, qui aliud in secreto agit, et in presentia Domini seruitium explet quolibet modo: absente autem illo, non curat de utilitate illius; sed in simplicitate cordis, id est non duplici animo, neque mala uoluntate, sicut Domino, et non hominibus. Seruus qui pro Dei amore Domino carnaliter seruit, sperans se inde mercedem recepturum a Deo, illud seruitium non homini, sed Deo impendit: ideoque mercedem licet ab illo non recipiat presentem, tamen non debet se a seruitio subtrahere; retributionem eterne hereditatis, id est eternam retributionem. Domino Christo seruite, licet hominibus temporale seruitium exhibeatis, tamen pro amore Christi illud implete.

 Qui enim iniuriam facit, id est si Dominus iniuste affligit seruum, et non reddit ei dignam mercedem, damnationem inde suscipiet. Et si seruus fuerit furtiuus, et de seruitio Domini se in aliquo subtraxerit, etiam inde damnabitur. Ne serui dicant: Nos qui serui sumus non merebimur uenire ad gloriam sanctorum: dicit Apostolus: Non est personarum acceptio apud Deum, id est, si dominus male egerit, et seruus bene, dominus damnabitur, et seruus glorificabitur.



CAPUT Iu.

Domini, quod iustum est et equum, seruis prestate, id est nolite tenere eos ut seruos, sed estote eis ut patres: quia inde appellati sunt patresfamilias  quidam, quod omnes in domo sua equali amore diligebant ut filios, ita et seruos.

Orationi instate uigilantes. Ille uigilat in oratione, et in gratiis, Deo reddendis, qui non cum tempore neque cum desidia illud implet, sed cum hilaritate. Si enim ab homine non potest impetrari hoc quod petitur, si cum desidia illud agitur, quanto magis a Deo?

Orantes simul et pro nobis, subaudis, qui uerbum uite administrauimus, ut Deus aperiat nobis ostium uerbi, id est, ut corda et sensum auditorum nostrorum aperiat, ut ea que loquimur, et que ab ore nostro emittimus, ad corda et ad sensum eorum possint intrare, et intelligant que docemus. Tale quid legimus in Actibus apostolorum de muliere nomine  Lydia, purpuraria ciuitatis cuius Dominus aperuit cor, ut intelligeret ea que a Paulo dicebantur. Aliter: ut aperiat nobis ostium sermonis, id est sensus et intelligentiam diuinorum eloquiorum, ut prompti simus ad loquendum mysteria incarnationis Christi et diuinitatis, propter quod, subaudis Euangelium, ita ut oportet me loqui, id est ut sciam cui et quid et quando, uel quantum debeam loqui.

In sapientia ambulate ad eos, id est in fide sancte Trinitatis, ubi est omnis sapientia, et bona conuersatione ibi uiuite et conuersamini ad eos qui foris sunt, id est ad paganos, hereticos, et falsos Christianos, ut non possint uos reprehendere, redimentes tempus, id est uestrum facientes, et uobis bene uiuendo  et recte loquendo lucrantes. Tempus enim sibi redimit, qui suam utilitatem in illo operatur.

Sermo uester semper in gratia sale sit conditus, id est, ut semper gratiam et utilitatem prestet auditoribus, et gratiosus sit omnibus: et sicut sal condimentum prestat omnibus escis, ita et ille cunctorum mentes condiat, ut sciatis quomodo oporteat uos unicuique respondere, id est quomodo heretico, quomodo Christiano, ut si uos interrogauerit hereticus, quomodo respondeatis, uos credere in Deum Patrem, et Filium, et Spiritum sanctum, et his tribus trinitatem habere in personis, et unitatem in substantia, et Dominum Iesum Christum, uerum Deum et uerum hominem esse: similiter et Christiano est respondendum.

 Que circa me sunt uincula, carcerque, omnia nota faciet uobis Tychicus. Iste predicator erat Colossensium, carissimus, subaudis in fide, quia unius fidei sumus, minister, subaudis Euangelii predicatione et conseruus in labore, quia simul laboramus in predicatione, et consolentur consolatione corda uestra, id est suo aduentu et meo exemplo, ut non deficiatis in fide, sed potius consolidemini, ut si necessitas fuerit, talia sustinere possitis, qualia et ego sustineo cum Onesimo carissimo. Hic ostenditur Philomenem Colossensem fuisse dominum Onesimi et ipsum Onesimum; nota faciet uobis, subaudis Tychicus et Onesimus.

Salutat uos Aristarchus. Aristarchus discipulus fuit beati Pauli et comes in predicatione, concaptiuus  meus, id est qui in uinculis tenetur sicut et ego pro Christi nomine, et Marcus. Iste est pro quo dissensio facta est inter Paulum et Barnabam, sicut in Actis apostolorum legitur qui recessit a beato Paulo de quodam conflictu, quem habuit cum persecutoribus: et ut quidam dicunt, ipse scripsit Euangelium, quia licet cum beato Paulo fuisset, fuit et cum beato Petro. Consobrinus Barnabe. Consobrini dicuntur quasi sororii, quia de singulis sororibus nascuntur. Ideo dicit consobrinum illum esse, ut maioris honoris haberetur apud illos propter Barnabam, et nisi dixisset, suscipite illum, nequaquam auderent suscipere illum: quia iam audierant illum ab eo discessisse. Emendatus et correctus iterum sociatus est ei, de quo, subaudis Marco, mandata accepistis, id est scriptum,  quia iam redeunt ad nos. Hi soli sunt superius memorati, qui sunt ex circumcisione, id est ex Iudeis.

Ipsi sunt auditores mei in regno Dei, hoc est in predicatione Euangelii, quod obseruatores suos perducit ad regnum Dei. Ut stetis perfecti, subaudis in fide, et pleni bonis operibus.

Qui sunt Laodicie, que est ciuitas Grecie, Hierapolis est ciuitas Grecie.

Salutat uos Lucas medicus. Iste est Lucas qui Euangelium scripsit, et Actus apostolorum; qui fuit genere Syrus; et Demas. Hic ad tempus discessit ab illo, sed emendatus rediit.

Salutate fratres qui sunt Laodicie. Salutare est salutem  optare; et Nympham. Nympha nobilis erat quedam matrona, in cuius domo multitudo erat fidelium.

Et cum lecta fuerit apud uos Epistola, facite ut et in Laodicensium ecclesia legatur. Et epistolam istam quam Colossensibus dixerit, ideo precipit legi in ecclesia Laodicensium, et eam que erat Laodicensium ideo precipit Colossensibus legi, quia licet perparua sit, et in canone non habeatur, aliquid tamen utilitatis habet.

Dicite Archippo. Archippus episcopus erat illorum. uide ministerium tuum, id est custodi et intellige subaudis episcopatum.

 Salutatio mea manu Pauli, quod est signum in omni epistola mea. Memores estote uinculorum meorum, id est accipite me in exemplum, ut sicut ego non timeo pro Christi nomine uincula et carceres sustinere, ita nec uos timeatis, si necesse fuerit. Gratia Domini nostri Iesu Christi cum omnibus uobiscum. Amen. Gratia dicitur gratis data: et gratia est qua accepimus remissionem peccatorum in baptismate, et est sensus: Gratia Filii Dei et salus ac remissio peccatorum maneat semper uobiscum. Amen.



IN EPISTOLAM I AD THESSALONICENSES.



ARGUMENTUM.


Macedonia prouincia est Grecorum in qua est ciuitas metropolis Thessalonica, que postquam a Paulo apostolo fidem percepit, licet multa pericula sustinuissent a suis ciuibus non credentibus et a pseudoapostolis uoluissent seduci, nullo modo tamen a ueritate fidei recesserunt. Hos collaudat Apostolus, scribens eis ab Athenis per Timotheum, etc.



CAPUT PRIMUM.

Paulus et Siluanus et Timotheus Ecclesie Thessalonicensium salutem. Nomen suum suorumque ponit in exordio epistole ob causas in aliis epistolis memoratas. Generaliter omni Ecclesie scribit, quia forsitan tunc temporis non habebant episcopum sibi  ordinatum. Licet apud Iudeos nomen Synagoge et Ecclesie habebatur in usu, sicut legitur in libro Regum quia benedixit Salomon omni Ecclesie Isrel, tamen apostoli maluerunt in suis epistolis Ecclesie nomen inserere quam Synagoge, propter interpretationem nominum. Ecclesia namque interpretatur conuocatio, que non potest fieri nisi ex rationabili creatura: Synagoga autem, que interpretatur congregatio, potest consistere ex irrationabili et inanimata, sicut congregatur grex ouium, congregantur lapides. Et ut ipsos ostenderet gentiles credentes amplius esse rationabiles quam Iudeos infideles, qui hoc nomine Ecclesie maxime utuntur.

Gratias agimus Deo, id est laudes referimus illi, semper pro omnibus uobis. Et non solum pro Thessalonicensibus,  sed et pro omnibus qui predicationem eorum receperunt.

Memores operis fidei uestre. Duo coniungit, opus et fidem, que perfectum hominem reddunt. Fides namque bonis operibus adornata placet Deo: que uero sine operibus est, mortua et inanis est. Et sustinentie spei Domini nostri. Sustinentia est exspectatio. Unde dicimus in Psalmis : Etenim qui te sustinent, id est qui te exspectant, non confundentur. Sustinentiam spei Domini nostri appellat exspectationem futurorum bonorum, que per Dominum  dantur, et exspectationem aduentus Domini ad iudicium. Ante Deum, id est coram Deo Patre: quia in presentia et in conspectu Dei Patris iudicabit Filius mundum.

Scientes autem, subaudis sumus, electionem uestram, qua a Deo estis electi ante constitutionem mundi, quia Euangelium nostrum non fuit in sermone, siue in uerbo, tantum, sed in uirtute et in Spiritu sancto, id est in uirtute miraculorum, que per Spiritum sanctum operati sumus, et in plenitudine multa doctrine et bonorum operum. Scitis quales fuerimus in uobis, id est humiles fuimus, propter uos, ut uos potuissemus Deo lucrari, et facti estis imitatores nostri et Domini, quia qualia sustinuit Dominus, et nos propinquis nostris Iudeis, talia et uos sustinuistis  patienter, excipientes uerbum fidei et doctrine in tribulatione multa cum gaudio Spiritus sancti, quia Spiritus sanctus, qui erat in uobis, faciebat uos gaudere inter tormenta persecutionum: ita ut facti sitis forma et exemplum fidei et doctrine omnibus credentibus in Achaia et Macedonia duabus prouinciis.

A uobis enim diffamatus est sermo Dei. Diffamatio maxime pro uituperatione ponitur et in contrariam partem. Sed Apostolus non curans de proprietate uerborum, cum debuit dicere, a uobis manifestatus et diuulgatus est sermo Dei, dixit diffamatus. Non est necesse quidquam loqui uobis, subaudis, quia uos estis Dei predicatores effecti. In omni loco, subaudis uobis uicino, etc.



CAPUT II.


Exhortatio nostra, id est doctrina nostra, non fuit de errore, id est de mendacio, neque de immunditia, quia non fuimus luxuriosi, neque in dolo, id est fraude, astutia; nec in hypocrisi, id est simulatione, ut uos exspoliaremus.

Ita loquimur, non quasi hominibus, subaudis malis, placentes: ille querit hominibus placere, qui adulatur et fauet aliorum peccatis, sed apostoli non hoc faciebant alicui, sed publice increpabant.

 Neque in occasione auaritie predicauimus, aut propter cupiditatem predicaremus uobis.

Tanquam si nutrix foueat filios suos, subaudis non alienos, ita diligimus uos. Solent mulieres luxuriose diuites et incontinentes committere filios suos aliis mulieribus ad nutriendum, que licet pabulum eis ministrent, tamen non eo affectu diligunt illos ut proprios, sed ut mercedem temporalem accipiant. Pseudo ergo apostoli non affectu materno diligebant eos, sed ut lucra temporalia ab eis acciperent. Apostolus autem Paulus sociique eius non ut nutrix aliena diligebant illos, sed ut mater unicum filium fouet affectu materno, ita ipse diligebat eos, quia ipse primus genuit eos in fide Christi.

Memores estis, fratres, laboris nostri et fatigationis.  Laborabat Apostolus in predicatione et opere manuum eo modo quo sepe diximus. Et quare laborauit ipse? Ut non esset otiosus. Omnis otiosus in desideriis est: et ut ipse praua desideria uitare posset, labore manuum insistebat.

Cum accepissetis uerbum auditus Dei, accepistis illud, non ut uerbum hominum. uerbum predicationis quod Apostolus predicabat, a Deo audierat. Et sic perceperunt illud Thessalonicenses, quasi ab ipso Christo audirent per presentiam.

Quia eadem passi estis a contribulibus uestris que et ipsi a Iudeis. Contribules dicuntur qui ex una tribu sunt. Crescente igitur fide Domini in Iudea, persecutionem sustinebant credentes ab incredulis, Rubenite a Rubenitis, Gaddite a Gadditis, similiter ex  omnibus tribubus: ita et Thessalonicenses credentes a non credentibus suis contribulibus, id est suis ciuibus et uicinis persequebantur.

Ut impleant, subaudis ipsi Iudei, peccata sua. Expleto tempore quadragesimi anni, quod Dominus dedit Iudeis ad penitentiam, post passionem suam illis nolentibus credere completa sunt peccata eorum, de qua completione dixit eis Dominus; Implete mensuram patrum uestrorum: quando autem Apostolus ista loquebatur, adhuc stabat Ierusalem et templum: ideoque necdum erant completa peccata eorum que completa sunt aduenientibus Romanis. Unde enim sequitur: Peruenit enim ira Dei, id est uindicta Dei super illos usque in finem. uindictam Dei appellat aduentum Romanorum: quando perditi  sunt fame, pestilentia, gladio, captiuitate. Que uindicta manebit super illos usque in finem seculi, quia semper erunt captiui. uel si dixerimus, preuenit siue anteuenit illos ira Dei, sicut quidam codices habent, erit sensus: Preuenit eos uindicta Dei in hoc seculo, que permanebit usque in finem. Que idcirco dicitur preuenire illos, quia uindictam futuri iudicii, in qua eternaliter damnabuntur preuenit ista temporalis.

Desolati a uobis ore, id est, sermone, collocutione familiari, aspectu, id est presentia corporis, sed non corde, id est affectu dilectionis.



CAPUT III.

Placuit nobis solis, subaudis mihi et Sile uel Siluano,  remanere Athenis, et misimus ad uos Timotheum.

Ipsi enim scitis quod in hoc positi sumus, subaudis a Deo, ut persecutiones et tribulationes istius seculi patienter sufferamus, quatenus per ista temporalia perueniamus ad gaudia eterna.



CAPUT Iu.

Rogamus uos et obsecramus in Domino Iesu. Postquam laudauit Apostolus Thessalonicenses de perseuerantia fidei, quam tenuerunt, non recipientes falsos apostolos, cepit eos exhortari, ut semper in melius proficerent, bonisque operibus fidem exornarent, inquiens: Rogamus et obsecramus. Hanc habet Apostolus consuetudinem, ut uerba sua duplicet ac triplicet unum sensum habentia, sicut in hoc  loco. Quod enim est rogare in hoc loco, hoc est et obsecrare: et quod dixit in Domino Iesu, tale est ac si diceret, per Dominum Iesum. Tale quid inuenitur in epistola ad Hebreos: Locutus est nobis in Filio , id est per Filium. Ut quemadmodum accepistis a nobis, audiendo et intelligendo a me et Siluano quomodo oporteat uos ambulare, id est uiuere, et cursum huius uite in bonis operibus perducere, et placere Deo, fidem quam habetis bonis operis exornando, sicut et ambulatis, uiuitis et conuersamini modo, ut abundetis magis, scilicet magis ac magis crescatis in fide et bonis operibus. Ille enim placet Deo, qui fidem rectam quam habet exsecutione uirtutum decorat. Et ille bene abundat qui crescente etate fidei in se, studet etiam abundare in  sanctis operibus, et in studio uirtutum.

Scitis enim que precepta dederim uobis per Dominum Iesum, id est in Domino Iesu per me loquente. Que fuerunt illa precepta que dedit eis? Precepta fidei fuerunt et conuersationis Christiane, in quibus exhortatus est eos seruire Deo uiuo et uero, et exspectare Filium eius de celis ad iudicium, quem suscitauit Deus Pater. Iesum dico qui eripuit nos per passionem suam et per gratiam suam ab ira uentura.

Hec est enim uoluntas Dei sanctificatio uestra, id est hec est uoluntas Dei ut sanctificetis uos eo modo, quo sequentia manifestant, uidelicet ut abstineatis uos a fornicatione. Fornicatio isto loco tripliciter potest intelligi. Fornicari est per culturam idolorum  a Deo recedere, et idola pro Deo uero colere. De qua fornicatione dicit Psalmista: Perdes omnes qui fornicantur abs te . Et illud: Fornicatus est Isrel cum gentibus, id est idola coluit. Et est alio modo fornicatio quando homo amorem terrenarum rerum, filiorum uidelicet, possessionum, diuitiarum, preponit amori omnipotentis Dei, et recedit a Deo per talia, qui uir anime est. Tertio est fornicatio corporalis, qua quis coit cum meretricibus, uel quocunque modo libidinem suam explet.

Ut sciat unusquisque uestrum suum uas, id est corpus suum et corpus uxoris sue, possidere in sanctificatione, id est in castitate, et honore. Tunc honorat quisque  corpus suum, et corpus uxoris sue, quando abstinet a coitu: quia corpus castum seruando, eius oratio castior et acceptior est Deo. Non in passione desiderii. Passio desiderii est quando homo uelut equus et mulus, qui sunt sine intellectu, preceps fertur ad libidinem, nec frenat ardorem libidinis, respectu et timore omnipotentis Dei. Sicut gentes que ignorant Deum. Gentes que ignorant Deum fornicatrices sunt, et nimium libidini dedite, utpote non habentes cognitionem Dei, sicut sunt Mauri, uandali, et maxime Sarraceni, intantum ut plurimi illorum sexaginta et eo amplius uxores habeant, et est sensus: Cauete et obseruate ne nimium et immoderate libidini seruientes, efficiamini similes gentibus, qui Deum castitatis amatorem ignorant, et cum eis damnemini,  et multo amplius, quia seruus qui scit uoluntatem Domini sui, et non facit uapulabit multis: et melius est uiam ueritatis non cognoscere, quam postea retrorsum abire.

Et ne quis supergrediatur, neque circumueniat in negotio fratrem suum. Beatus Apostolus sociique eius predicabant atque suadebant suis auditoribus, diebus festis et diebus ieiuniorum abstinere ex consensu ab omni coitu, quod et multi faciebant obedientes preceptis et monitionibus eius. Et ne forsitan aliquis post deuotam continentiam instigante diabolo prouocaretur ad coitum illis diebus quibus habebant deuotum, ait Apostolus: Et ne quis uestrum supergrediatur, neque circumueniat in negotio isto coitus, id est ne aliquo circumuentione uiolentiam  inferat aliquis pari suo, uolenti uotum seruare, prouocando eum ad coitum, sed ex consensu ab omni coitu abstineant, sicut deuouerunt, quia melius est non uouere, quam uotum non implere. Cum enim omni tempore oratio munda placeat Deo, tunc est acceptior et gratiosior apud Deum quando mundo corde et corpore funditur, diebus scilicet ieiuniorum. Unde Dominus ait per prophetam: Egrediatur sponsus de cubili suo, et sponsa de thalamo suo , sponsum et sponsam in hoc loco coniugatos debemus intelligere. Dicit enim beatus Hieronymus, quia frustra assumitur penitentia in uoce et habitu, nisi etiam abstineatur a delectatione carnis et coitus. Potest et de omni negotio et mercimonio intelligi, ut nemo debeat fraudem facere fratri, neque  circumuenire illum. Quoniam uindex est Dominus de his omnibus. Non solum de fornicatione et publica turpitudine, sed etiam de transgressione omnis boni propositi, uerbi gratia, sicut de illis qui faciunt uotum, ut ex consensu abstineant a coitu tempore ieiunii et postmodum non adimplent promissum. Sicut prediximus uobis, subaudis presentes, et testificati sumus, ita erit Dominus uindex de omnibus.

Non enim uocauit nos Deus, ad fidem suam et gratiam, et ad patriam celestem, in immunditiam, ut immunditie seruiamus, sed in sanctificationem, ut sancte uiuamus, sancti simus, imitantes eum qui dixit: Sancti estote, quia ego sanctus sum . Immunditie nomine intelligitur omnis incontinentia  et impudicitia, et quocunque modo aliquis semetipsum polluat. Sanctificatio autem ista constat in orationibus, in ieiuniis, in elemosynis, in hospitalitate, in caritate, ceterisque uirtutibus. Beatus Apostolus more sanctorum Patrum uolebat sanctificare Thessalonicenses, sicut legimus quod Moyses legislator, daturus legem, sanctificauit populum, id est monuit ut sancte uiuentes et mundi manentes, digni essent audire uocem Domini, et percipere eius precepta, dicens: Sanctificamini, lauate uestimenta uestra, abstinete ab uxoribus uestris. Si ergo Deus illos uocauit in sanctificationem, quanto magis nos quos redemit sanguine suo, et mundauit per baptismi gratiam, in sanctificationem uocauit, quatenus digne possimus accedere ad sacramentum corporis  et sanguinis eius? Similiter beatus Iob mittebat per singulos dies ad filios suos, qui forsitan uxoris extra domum eius habitabant, et sanctificabat eos, id est monebat eos sancte uiuere, quatenus illorum sacrificia et uota accepta essent. Samuel quoque cum uenisset ungere Dauid in regnum, uocabit Isai et filios eius ad sacrificium et sanctificauit eos, id est monuit ut tales se prepararent, quatenus digni essent tanto honore, quorum frater a Deo in regnum erat electus. Sic quotidie nos sanctificant apostoli et sancti doctores suis dictis admonendo ut sancte uiuamus, quatenus digni simus non solum Christiani uocari, sed et filii Dei, et ut Deus omnipotens dignetur in nobis habitare.

Itaque qui hec, subaudis uerba, spernit, despicit,  et contemnit, non hominem spernit, id est non me despicit, sed Deum, cuius uerba recito, et qui loquitur per os meum.

Nolumus ignorare uos de dormientibus, ut non contristemini, sicut et ceteri qui spem non habent. Philosophi et gentiles infideles non credentes resurrectionem, multos ex hoc decipiebant, negantes resurrectionem, et faciebant contristari et dolere de morte propinquorum. Et non solum infideles, sed etiam multi fidelium apud Macedones et Thessalonicenses contristabantur de morte parentum, non credentes eos resurrecturos. Pagani ergo et infideles merito contristabantur de morte suorum, quia per mortem temporalem perueniebant ad eternam. At uero credentes et infideles, merito contristabantur super recessu  fidelium, quia per mortem temporalem perueniebant ad uitam eternam. Quapropter uolens eos Apostolus certificare de resurrectione, et consolari super morte propinquorum, ait: Nolo uos ignorantes reddere de dormientibus, quia resurrecturi sunt, ut non contristemini super morte eorum, sicut infideles qui non habent spem resurgendi.

Si enim credimus quod iehsu mortuus est et resurrexit, ita et Deus Pater eos qui dormierunt per Iesum, adducet cum eo. Miram rem ait Apostolus. Christum qui iam uiuit, et resurgens a mortuis iam non moritur, dicit fuisse mortuum, et electos mortuos appellat dormientes. Christum ergo appellat mortuum, ut dum audimus et scimus illum fuisse mortuum et resurrexisse,  nos quoque speremus resurrecturos per uirtutem diuinitatis eius. Electos uocat dormientes, quoniam nemo hominum tam facile potest socium suum excitare a somno, quam facile omnes suscitabuntur a somno mortis. Quod autem dicit, quia Deus Pater eos qui dormierunt per Iesum, adducet cum eo, id est cum Iesu, ad iudicium, tales est ac si diceret: Qui dormierunt in Iesu, illi nempe uenient cum Christo in gloria ad iudicium, qui mortui sunt ante eius aduentum, et postea in fide passionis eius, et qui signo crucis sunt muniti, atque sacramento corporis et sanguinis eius die mortis muniti, credentes suam salutem ibi contineri. Dicit beatus Augustinus merito pro illis post mortem offerri sacrificium Deo, et corpus Domini consecrari, qui positi in seculo,  deuotissime illud perceperunt.

Hoc enim uobis dicimus in uerbo Domini, id est in sensu Domini, quia Deus omnipotens loquitur per os nostrum, quia nos qui uiuimus, qui residui sumus in aduentum Domini, non preueniemus eos qui dormierunt in Christo, modo supra dicto. Sic uidentur hec uerba Apostoli sonare quod Apostolus suo tempore demonstrauerit diem iudicii uenturum. Unde et Thessalonicenses legentes hanc epistolam, putauerunt tempore Apostoli diem iudicii uenturum. Quapropter alloquitur et exhortatur eos in secunda epistola, inquiens: Nolite terreri per epistolam quasi instet dies Domini. Considerandum est ergo, quod ex persona electorum loquitur, qui uiui in corpore inueniendi sunt in aduentu Domini, qui residui dicuntur esse  patriarcharum, prophetarum, apostolorum, omniumque sanctorum qui eos precesserunt per spatia temporum et precedunt modo atque precedent usque ad diem iudicii, ad requiem animarum, quia post illos relicti erunt. Tam uelox ergo erit et celerrima resurrectio mortuorum electorum ut illi qui in corpore uiui inuenti fuerint et super terram, non potuerint preuenire eos, eundo obuiam Domino in era, qui in puluere terre iacebant.

Quoniam ipse Dominus iehsu in iussu, id est in iussione Dei Patris descendet de celo, et in uoce archangeli et in tuba Dei descendet de celo, et mortui qui in Christo sunt, mortui eo modo quo supra diximus, resurgent primi. Idcirco dicit, in iussu, quia, iubente et disponente Deo Patre, ueniet Filius  ad iudicium. Per unum archangelum debemus iuxta Augustinum, intelligere omnes uirtutes angelicas, quia angeli personabunt uocibus eo ueniente. Per tubam autem intelligitur uno modo magna uox angelorum et sonus, de quibus Mattheus ait: Mittet Filius hominis angelos suos cum tuba et uoce magna . Quod per tubam intelligatur uox angelorum, ostendit Psalmista loquens de Domini ascensione: Ascendit Deus in iubilo, et Dominus in uoce tube . Sicut enim ibi tubam appellat uocem angelorum dicentium: uiri Galilei, quid admiramini aspicientes in celum , etc., ita in hoc loco, uocem angelorum tube comparat dicentium: Ecce sponsus uenit, exite obuiam illi  ; et: Exsurgite de sepulcris uestris, occurrite ad iudicium Redemptori uestro. Ista uox qua omnes resuscitabuntur bene potest appellari tuba. Alio modo tuba pro manifestatione ponitur, ut in Euangelio ait Dominus: Cum facis eleemosynam, noli tuba canere ante te , id est noli manifeste facere, ne lauderis ab hominibus sicut hypocrite. In tuba ergo Dei descendet Dominus de celo, id est manifeste ueniet ad iudicium, ut ab omnibus possit uideri, secundum illud: uidebit omnis caro salutare Dei . Licet ergo quidam pueriliter intellexerint, quod dictum est in Iel propheta: Iudicium Domini ueniet in ualle Iosaphat, quasi in illa ualle iudicaturus sit omnes gentes, non est ita intelligendum, quoniam non pro loco, sed pro interpretatione  illud nomen posuit ibi propheta. Iosaphat namque interpretatur uallis iudicii, et Domini aduentus ad iudicium in ualle erit reprobis, quia electis eleuatis ad superna cum Domino, illi remanebunt in imis et in inferioribus inferni partibus. Dicamus et tertio modo secundum beatum Ambrosium, hoc quod dicit in tuba Dei descendet de celo. Legimus quod Moyses legislator Domino precipiente fecerit tubas argenteas et postea Salomon in templo Domini, quibus concrepabant in solemnitatibus et in preliis, sicut factum est quando muri Iericho corruerunt, et postea a Gedeone, et sicut de solemnitatibus dicit Psalmista: Buccinate in neomenia tuba . Recte ergo Dominus in tuba dicitur uenire ad iudicium, quia ipse ad hoc ueniet, ut quasi  in prelio debellet aduersarios suos, Iudeos, paganos, hereticos, falsos Christianos, et uictoriam sumat ex eis, dicens illis: Ite in ignem eternum; et ad hoc etiam ut remuneret electos suos introducendo illos ad solemnitatem eterne glorie et felicitatis.

Deinde nos qui uiuimus, qui relinquimur, simul rapiemur cum illis in nubibus obuiam Christo in era, et sic semper cum Domino erimus. Ex persona illorum loquitur, sicut et superius, qui uiui inueniendi sunt, qui dicunt: Simul rapiemur cum illis, subaudis qui nos precesserunt ad requiem animarum, sed tunc pariter ueniemus obuiam Domino. Hoc uerbum quod est rapere, pro uelocitate sepe ponitur. Et in hoc loco nimiam uelocitatem resurrectionis et diem iudicii designat, de qua supra iam diximus. Nam  sicut Deus in momento cuncta fecit, ita in momento cuncta diiudicabit. Cum dicit: Rapiemur ab angelis cum illis qui nos precesserunt obuiam Domino in era, ostendit quia non descendet Dominus ad terras, sed in altitudine istius eris sedebit ad iudicandum, et cum addit: Et sic, id est cum corpore et anima immortales effecti, erimus semper cum Domino, non debemus putare quod in ere cum Domino simus regnaturi, quia finito iudicio, reuertetur cum omnibus electis ad beatitudinem eternam, de qua descendit ad iudicium. Si electi qui uiui reperti fuerint, rapientur in era obuiam Domino ab angelis, querendum est quomodo complectitur quod dictum est a Deo primo homini Ade, et in ipso  omni semini eius: Terra es, et in terram ibis, cum illi mortem experti non fuerint? Que hoc modo soluitur secundum beatum Augustinum. Homo de terra factus est in corpore, et antequam inspiraret Dominus in faciem eius spiraculum uite, id est antequam daret ei animam, illud corpus terra erat, et electi qui uiui reperti fuerint, in ipso raptu dum angelicis manibus portabuntur subito morientur, subitoque resurgent: et dum anima in ipso raptu exierit a corpore, remanebit corpus terra, sed tamen breuissimum spatium tenebit ipsa mors, in tantum ut nec cogitari nec perpendi possit.

Itaque consolamini uos inuicem, o Thessalonicenses, de resurrectione, in uerbis istis, et nolite dolere super morte parentum.



CAPUT u.


De temporibus, subaudis diei iudicii, et momentis, utrum estate an hyeme, uere an autumno ueniat, uel qua hora diei uel noctis, non indigetis ut scribamus uobis. Quare? Ipsi enim diligenter scitis, quia dies Domini sicut fur in nocte, ita ueniet, id est, sicut fur subito et insperate intempesta nocte uenit dormiente domino domus, ita insperate ueniet dies iudicii et Domini aduentus. Dominus requisitus post resurrectionem de die illa, de regno uidelicet electorum, ab apostolis dicentibus: Domine, si in tempore hoc restitues regnum Isrel, ait: Non est uestrum nosse tempora uel momenta , et ante passionem suam de eadem die ait: De die illa, inquiens, nemo scit,  neque angeli qui sunt in celo, neque Filius, nisi Pater solus . Ergo si Pater nouit, utique et Filius nouit, qui unius substantie est cum eo. Sed idcirco dicitur Filius ignorare, quia discipulos ignorantes reliquit.

Cum enim dixerint, subaudis reprobi, pax et securitas, tunc repentinus illis superueniet interitus, id est subitanea perditio diei iudicii, sicut dolor est in utero habenti, subaudis partum, et non effugient. Sicut mulier pregnans imminente tribulatione et persecutione, non ualet effugere persequentium insidias, ita et illi non poterunt effugere, de quibus ait Dominus: ue pregnantibus et nutrientibus in illis diebus . Sicut in uerbis Danielis prophete inuenimus, regnante Antichristo et ministris eius  tribus annis et dimidio, et interfectis ab illo Elia et Enoch sicut in Apocalypsi habetur, quo tempore erit persecutio talis, qualis non fuit antea nec postea subsequetur, interficietur ipse Antichristus, et maxima pars membrorum eius a Michele, ut beatus Gregorius dicit, et ut beatus Paulus dicit: Dominus iehsu interficiet eum spiritu oris sui, id est in uerbo suo et uirtute sua. Quod utrumque uerum potest esse: quia si Michel illum interfecerit, non sua, sed Dei uirtus erit et iussio. Post mortem autem eius remanebunt quadraginta quinque dies, in quibus multa erit pax, ut in illis electi qui aliquid titubauerunt in persecutione, penitentiam agant et saluentur, ministri autem Antichristi qui remanserunt  post mortem eius, gaudebunt per illos quadraginta quinque dies, ducentes uxores et conuiuia celebrantes, et iocos diuersi generis exercentes, ac dicentes: Licet princeps noster sit mortuus, modo nos habebimus pacem et securitatem. Et cum talia dixerint, subito ueniet eis subitaneus interitus.

uos autem non estis in tenebris infidelitatis. Qui enim dormiunt, et quiescunt in peccatis, nocte dormiunt, id est in peccatis et uitiis quiescunt et iacent. Induti loricam fidei et caritatis, et galeam spei et salutis, id est habemus fidem in Deum caritatem in Deum et proximum, spem et exspectationem futurorum bonorum in capite: quia de celis ueniet nobis salus: et his armis muniti, securi et liberi erimus in aduentu Domini.

 Non posuit nos Deus in iram, id est non ideo nos posuit Deus in fide sua, in Ecclesia et cognitione sua, ut in nobis suam uindictam exerceat, sed in acquisitionem salutis posuit nos, ut salutem nobis inueniremus per fidem Iesu Christi, ut siue uigilemus, id est uiuamus in hoc seculo; siue dormiamus, id est moriamur in corpore, simul cum illo, id est cum Christo, uiuamus in anima et in spe resurrectionis.

Propter quod, id est propter illa que superius diximus de resurrectione, consolamini uos inuicem. Rogamus uos ut noueritis eos, id est diligatis, honoretis, et necessaria eis ministretis: qui laborant inter uos, in predicatione et doctrina.

Rogamus uos, corripite inquietos, consolamini pusillanimes. Apud Thessalonicenses erant quidam  uagi, et ut ita dicamus, gyrouagi otiose uiuentes, et non laborantes manibus suis unde uiuerent, neque orationibus aut psalmodiis uacantes, sed circuibant domos aliorum, atque peragrabant de loco ad locum, querentes unde uiuere possent, cuius rei causa multos inquietabant. uel etiam inquietos uocat superbos, qui causa superbie alios inquietabant. Iterum erant alii pusillanimes et timidi, qui bonum timebant inchoare, ne forte non possent illud ad effectum perducere: uel si inchoabant, non libere illud agebant, sed uerecundabantur ex hoc in presentia aliorum ipsique pusillanimes erant, quia aduersa huius seculi patienter ferre non uolebant citoque scandalizabantur in uerbo et facto aliorum. Inquietos ergo, id est uagabundos, otiosos et instabiles,  uel superbos qui alios molestabant, precipit Apostolus corripi a prelatis et magistris, quatenus desisterent ab otiositate que est inimica anime, et deponerent superbiam radicem omnium uitiorum. Pusillanimes autem precipit consolari blandius, ut per exhortationem et consolationem prepositorum roborarentur in omnibus bonis. Suscipite, subaudis in officium caritatis, infirmos in fide, in corpore. Patientes estote ad omnes. Modo admonet prelatos ut subiectorum improbitatem et impatientiam patienter ferant, dum in aliquo contra eos murmurant. Solent enim inquieti et immodesti seu impatientes, quando corripiuntur a prelatis, insurgere contra eos, et impatienter ferre illorum correptionem, nolentes  ab eis corripi, sed suam uoluntatem implere. Quorum animositatem debent prelati ad tempus sustinere, et iterum tempore opportuno et congruo cum consilio et auxilio emendare.

uidete, id est cauete, ne quis uestrum malum pro malo alicui reddat. Hoc uult ostendere Apostolus isto in loco, ut non solum malum pro bono non debeamus reddere, sed nec malum pro malo. Quatuor modis redditur, aut bonum pro bono, aut malum pro malo. Bonum pro malo redditur, sicut Redemptor noster nobis qui mortui et perditi eramus, atque propter peccata a Deo alieni, quando per passionem suam et baptismi gratiam nos redemit. Bonum pro bono, sicut in die iudicii dabit electis, dicens eis: Quia esuriui et dedistis mihi manducare, percipite regnum  uobis paratum . Malum pro bono redditur, sicut Iudas et Iudei Domino reddiderunt. Unde ipse dixit eis per Zacariam prophetam: Si bonum est in oculis uestris, afferte mercedem meam, et est sensus: Infirmos uestros curaui, leprosos mundaui, mortuos suscitaui, esurientes paui, date mihi ex hoc mercedem, si dignum et bonum est: et appenderunt mercedem meam triginta argenteos . Malum pro malo reddet Dominus reprobis in die iudicii, dicens eis: Quia esuriui et non dedistis mihi manducare, ite in ignem eternum . Quapropter non debemus uindictam expetere, ut reddamus malum pro malo, quia non possumus hoc tranquilla mente agere, sed debemus illi reseruare qui semper idem et equalis manet: et qui dixit:  Mihi uindictam reseruate et ego retribuam , illis supplicia, uobis autem premia. Malum siquidem pro malo reddere non est bonum, malum uero pro bono, ualde nimiumque malum est. Semper quod bonum est sectamini, id est imitamini et perficite in inuicem, siue alterutrum, et in omnes, hoc est, non solum in credentes, sed etiam in non credentes, quia fratres sumus omnes secundum carnem.

Semper gaudete. Non in diuitiis caducis et temporalibus honoribus, sed in Domino gaudete, et bonis operibus: et quia filii Dei estis.

Sine intermissione orate. Quis hominum mortalium potest semper orationi insistere? Aut ergo totum tempus pro parte posuit Apostolus, ut dicat illum semper orare, qui canonicas horas obseruat, secundum  morem et consuetudinem sanctorum Patrum: aut etiam illum, qui semper de Deo cogitat, et Deo placere desiderat. Quandiu enim quis bene cogitat, et bonum desiderat, semper orat. Nam quidquid boni iustus agit, ad orationem est referendum, et nunquam desinet orare, nisi desierit iustus esse.

In omnibus gratias agite, id est in fide, spe, caritate, ceterisque bonis operibus, et in prosperis, et in aduersis semper gratias et laudes agite Deo, quia neque prospera nisi eo donante, neque aduersa nisi eo permittente euenient. Hec enim est uoluntas Dei in omnibus in Christo Iesu, id est per Christum Iesum, a quo omnia bona nobis donantur, et sine quo nichil boni agere ualemus, sicut ipse dixit: Sine me  nichil potestis facere . Hec est, inquit, uoluntas Dei, ut malum pro malo non reddatis: bonum semper sectemini, sine intermissione oretis, ut gaudeatis in Domino, et in omnibus ei gratias referatis.

Spiritum nolite exstinguere. Dicamus hoc secundum Ambrosii sensum: Spiritum nolite exstinguere, id est si aliquem ad horam Spiritus sanctus repleuerit sua gratia, ut possit interpretari diuinas Scripturas, et diuina mysteria loqui, nolite eum prohibere quin loquatur et doceat: quia Deus qui os asine aperuit, que seni non aperit reuelat sepe iuniori quod melius est. Aliter secundum Augustinum: Spiritus sanctus qui unius substantie est cum Patre et Filio in sua natura, non potest exstingui, sed per  uitium nostrum exstinguimus illum in nobis, dum illum a nobis excludimus peccando. Spiritus sanctus, inquit, discipline effugiet fictum. Dum ergo tradimus corpus nostrum libidini, et coniungimus illud meretrici, quod tempore baptismi et manus impositionis factum est templum sancti Spiritus, excludimus illum a nobis, et fugamus, et quantum est in nobis, ut Augustinus dicit, exstinctores sumus eius. Sed ne hoc agamus, ait Apostolus, Spiritum sanctum qui in uobis cepit habitare tempore baptismatis, nolite fugare a uobis neque exstinguatis illum in uobis peccando et tradendo corpus uestrum diuersis turpitudinibus quod templum eius debet esse.

Prophetias nolite spernere, id est, si aliquis ualet explanare dicta prophetarum, sicut Hieronymus ceterique  doctores ad edificationem auditorum loqui et predicare: nolite illum despicere, nolite contemnere, sed humiliter attendite que docet.

Omnia autem probate; quod bonum est tenete, hoc est, attendite omnia que ille loquitur. Probate utrum dicta illius et uerba conueniunt dictis Euangelii, dictis prophetarum, et dictis apostolorum. Quod si probaueritis non discrepare a sensu sanctorum patrum uerba illius, quod bonum est tenete corde, et opere perficite.

Ab omni specie mala abstinete uos, id est ab omni re mala, et cogitatione praua, et opere peruerso abstinete uos.

Ipse autem Deus pacis, id est Dominus iehsu, qui pacem reliquit discipulis suis, et in omnibus nobis  dicens: Pacem relinquo uobis , et qui etiam nos pacificauit et reconciliauit Deo Patri per passionem suam, ipse sanctificet uos per omnia, id est sanctos faciat in omnibus que cogitatis et opere perficitis; ut integer spiritus uester et anima et corpus sine querela in aduentu Domini nostri Iesu Christi seruetur. Quod dicit ut integer spiritus uester et anima et corpus seruetur, dupliciter possumus intelligere. Homo constat ex corpore et anima et spiritu, tamen in eo non sunt tres substantie, sicut Didymus contendit, nec est tertius in substantia hominis spiritus, sed spiritus ipse est anima, unde dicitur in Euangelio: Inclinato capite emisit spiritum , et idcirco appellatur anima spiritus, eo quod spiritalis  nature est, uel quod spiret in homine: anima uero dicta est eo quod ad uiuificandum animet corpus, et ad uidendum corpori data sit. Ita etiam rationabilitas et excellentia anime qua sapimus, et discernimur ab aliis creaturis, spiritus appellari solet, sicut ostenditur ibi: Benedicite spiritus et anime iustorum Domino , tamen quia spiritus et anima unum sunt, inde apparet quia corpore incedimus anima uiuimus, spiritu intelligimus et sapimus. De quo spiritu siue rationabilitate anime, que rationabilitas etiam mens appellatur, loquitur hic Apostolus cum ait: Ut integer spiritus uester et anima, etc. Orat ergo Apostolus ut spiritus, id est rationabilitas nostra, integra, et incorrupta, atque inuiolata permaneat: et anima et corpus similiter  incorrupta et immaculata permaneant usque in diem mortis nostre, uel in diem iudicii, sicut ab omnibus sordibus peccatorum mundati sumus tempore baptismatis; quia ergo potest corpus mundum esse, et anima ac spiritus inquinari per malum cogitatum et desiderium, ideo dicit totum in homine mundum esse debere. Aliter: Spiritus sanctus sepe ponitur pro gratia et donis suis, sicut in epistola prima ad Corinthios: Spiritus, inquit, prophetarum prophetis subiectus est , id est dona Spiritus sancti, quia non cogunt hominem loqui sicut arreptitium  et demoniacum. Sic in isto loco potest intelligi pro gratia sua que nobis datur tempore baptismatis, qua mundamur ab omnibus inquinamentis uitiorum, quam orat Apostolus ut integra, et incorrupta, atque immaculata maneat in nobis, ne nostro uitio et immunditia corrumpatur, aut minuatur, uel fugatur a nobis. Si enim mala uita aut cogitatio incidit, non est iam integra ipsa gratia, quia deserit hominem obnoxium peccatis; nam dum ea agit homo que odit Spiritus sanctus, recedit ab eo eius gratia ex toto, aut minuitur illi qui peccat. Deus, inquit, pacis sanctificet uos per omnia, id est totum hominem, ut gratia Spiritus sancti, quam percepistis tempore baptismatis, non recedat a uobis, sed integra maneat uobis, et anima incorrupta sit, corpusque immaculatum,  et totus homo mundatus integer seruetur sine querela. Non dicit sine peccato, quia non est homo qui faciat bonum et non peccet, et in multis offendimus omnes . Si enim dixerimus, quia peccatum non habemus, ueritas in nobis non est .

Fidelis est, id est uerax in promissionibus suis, qui uocauit uos ad fidem et gratiam suam; qui etiam faciet, subaudis id quod promisit. Fidelem dicit Deum in promissionibus suis, ut securi de premio recte conuersentur.



IN EPISTOLAM II AD THESSALONICENSES.



ARGUMENTUM.


Thessalonicenses accipientes priorem epistolam, cum peruenissent legendo ad illum locum ubi loquitur Apostolus ex persona electorum, qui in die iudicii inueniendi sunt uiui, inquiens: Deinde nos qui uiuimus, qui relinquimur, simul rapiemur cum illis obuiam Christo in era , conturbati sunt, nimiumque perterriti, putantes Apostolum ita esse locutum, quasi suo tempore et illorum uenturus esset Dominus ad iudicium, et timebant illi mitti cum diabolo in carcerem eterni supplicii, eo quod, tarde uenientes ad fidem, imperfecti essent. Quapropter Apostolus, ut comperit illos super hoc tristari, scripsit eis istam epistolam secundam, in qua significauit eis nondum imminere diem iudicii suo tempore,  et ostendit eis quod antea destruendum esset regnum Romanorum, tamen occulte et obscure. Neque enim audebat aperte scribere de abolitione regni Romani, ne forte in credentes persecutionem excitaret. Denuntiat etiam aduentum Antichristi et interfectionem eius.



CAPUT PRIMUM.

Paulus et Siluanus. Idem est initium, idemque sensus quem in priori exposuimus.

Supercrescit fides uestra. Fides augmento eget; unde apostoli dicunt Domino: Adauge nobis fidem . Et quidam alius: Credo, Domine, adiuua infidelitatem meam .

 Gloriemur in tribulationibus quas sustinetis in exemplum iusti iudicii Dei. Sicut ex uerbis Prosperi aliorumque doctorum colligere possumus, nichil agitur in hoc mundo, nisi aut Deo faciente, aut ipso permittente. Sancti ergo martyres aliique fideles, Deo permittente, multa pericula et aduersa in hoc mundo ad exemplum iusti iudicii Dei patiebantur, quoniam in ipsis ostendebatur quia si illi qui dilecti Deo erant talia patiebantur, multo ampliora et grauiora reprobi et inimici illius in die iusti iudicii Dei suscipient. Iustum Dei iudicium dicit, quia tunc iudicabit Deus orbem terre in equitate.

Si tamen iustum est apud Deum retribuere malis mala, et bonis bona. Si tamen coniunctio causalis in hoc loco non pro dubitatione ponitur, sed pro affirmatione,  quasi diceret: Quoniam iustum est Deo ita agere. In reuelatione, id est in manifestatione, Domini Iesu de celo uenientis ad iudicium, cum angelis uirtutis eius, sicut ipse dixit: Cum uenerit Filius hominis, et omnes angeli cum eo , et in reuelatione Domini Iesu dantis uindictam reprobis, in flamma ignis his qui non nouerunt Deum, id est paganis, et qui non obediunt Euangelio, hereticis uidelicet, et falsis Christianis, atque Iudeis. Bene in flamma ignis dicit daturum Dominum uindictam reprobis, quia ignis precedet eum, tantum spatium eris occupans, quantum occupauit aqua in diluuio, qui ardebit terram et crassitudinem eris, et purgabit electos; reprobi autem audientes a Domino: Ite  in ignem eternum , inuoluentur ab isto igne, et trahentur ad supplicia inferni.

Qui reprobi dabunt penas eternas in interitu. Dabunt penas aliis, sed sibi dabunt et inferent: quia mala fecerunt pro quibus talia recipient. Dare etiam aliquando ponitur pro sustinere, sicut in uirgilio:

Et pro purpureo penas dat Scylla capillo,
id est sustinet penas, ita et hi dabunt penas, id est sustinebunt.

Cum uenerit glorificari in sanctis eius, id est clarus apparere eis et blandus, reprobis autem terribilis et seuus. Quia creditum est testimonium nostrum super uos, id est quia receptum et creditum est Euangelium et predicatio nostra in nobis et a uobis, in die  illo, id est propter illum diem, ut Euangelium perhibeat uobis testimonium credulitatis in die illo, et recipiatis mercedem eternam. In quo, subaudis negotio, oramus, uel ad hoc oramus semper pro uobis, etc.



CAPUT II.

Rogamus uos, fratres, per aduentum Domini nostri Iesu Christi et nostre congregationis in ipsum. Duos Domini aduentus legimus, primum in humilitate, secundum in potentia, quando ueniet ad iudicium, de quo hic ratio agitur. Congregationem suam appellat multitudinem electorum, uel que cum eo ueniet, uel que ei obuiabit ad iudicium. In ipsum dicit quasi in ipso, quia in Christo sunt omnes electi, ut pote membra adherentes illi. Rogamus uos, fratres,  per aduentum Domini Iesu, ad iudicium, et per aduentum nostre congregationis in ipsum, id est omnium sanctorum qui in ipso consistunt, ut non cito moueamini, id est ut non cito conturbemini, neque terreamini, quasi instet dies Domini, neque per spiritum, id est si aliquis se dixerit admonitum a Spiritu sancto quod dies iudicii immineat, nolite illi credere, neque terreamini eius uerbis, neque per sermonem, id est per tractatum. Si aliquis explanator et tractator prophetiarum uobis dixerit: Collegi sensum prophete Isaie, et Danielis, aliorumque prophetarum, et preuideo diem iudicii imminere, et Christum uenire ad iudicium, nolite ideo terreri. Neque per epistolam tanquam per nos missam. Si aliquis pseudoapostolus hoc finxerit, nolite ei credere.

 Quoniam nisi uenerit discessio primum, ut discedant omnia regna a regno et imperio Romanorum: et reuelatus, siue manifestatus, fuerit homo peccati. Antichristus uidelicet, qui licet homo sit, fons tamen erit omnium peccatorum. Et filius perditionis, id est filius diaboli, non per naturam, sed per imitationem. Qui ideo appellatur perditio, quia per illum uenit perditio, et ipse perdidit humanum genus.

Qui aduersatur, id est contrarius est Christo omnibusque membris eius, et extollitur, siue erigitur in superbiam supra omne quod dicitur Deus, aut quod colitur; non est uerum quod ait: Quod dicitur Deus, aut quod colitur. Extollet se Antichristus supra omne quod dicitur deus, id est supra omnes  deos gentium: Herculem uidelicet, Apollinem, Iouem, qui falso dicuntur dii, et supra omnes electos qui nuncupatiue uocantur dii, ut Moyses, qui dicitur: Ecce constitui te deum Pharaonis ; et in lege: Diis ne detrahas , id est sacerdotibus; et: Ego dixi: Dii estis . Igitur super omnes istos extollet se Antichristus, et maiorem se dicet omnibus istis, et non solum super illos, sed etiam  supra omne quod colitur, id est supra sanctam Trinitatem, que solummodo colenda et adoranda est ab omni creatura. Ita se extollet ut in templo Dei sedeat, ostendens se tanquam sit deus. Hoc dupliciter potest intelligi: Nascetur Antichristus in Babylone de tribu Dan, iuxta quod Iacob dicit: Fiat Dan coluber in uia, cerastes  in semita . Et cum uenerit Hierosolymam, circumcidet se, dicens Iudeis: Ego sum Christus uobis promissus; tunc confluent ad eum omnes Iudei, et reedificabunt templum, quod est destructum a Romanis, sedebitque ibi, dicens se esse Christum. uel etiam in templo Dei, id est in Ecclesia sedebit, ostendens se tanquam sit Deus. Nam sicut in Christo omnis plenitudo diuinitatis requieuit, ita in illo homine qui Antichristus appellatur, eo quod sit contrarius Christo, plenitudo malitie et omnis iniquitatis habitabit, quia in ipso erit caput omnium malorum diabolus, qui est rex super omnes filios superbie. His uerbis demonstrauit Apostolus Thessalonicensibus, non prius uenturum Dominum ad iudicium, qui regni humani defectio fieret, quod iam  nos impletum uidemus, et Antichristum apparere in mundo qui interficiet Christi martyres.

Non retinetis quod cum adhuc essem apud uos, hec dicebam uobis? de aduentu Antichristi et de die iudicii.

Et nunc quid detineat scitis, ut reueletur in suo tempore. Dicit: Scitis quid detineat et non demonstrat quid. Quod nichil melius ibi intelligitur uoluisse significare quam destructionem regni Romanorum de qua obscure hic locutus est, ne forte aliquis Romanorum legeret hanc epistolam, et excitaret contra se aliosque Christianos persecutionem illorum, qui se putabant semper regnaturos in toto mundo. uos scitis, inquit, quid detineat illum Antichristum, et  quid moretur illum, quia necdum destructum est regnum Romanorum, nec recesserunt omnes gentes ab illis. Ut reueletur, siue manifestetur ipse Antichristus, in suo tempore, id est congruo tempore et a Deo disposito, postquam omnia regna discesserint a Romano imperio.

Nam mysterium iniquitatis iam operatur. Mysterium Grece, Latino uocabulo dicitur aliquid occultum et secretum. Mysterium ergo iniquitatis appellat interfectionem sanctorum martyrum et persecutionem, quam inferebat Nero et principes eius fidelibus Christi. Que ideo appellatur mysterium, quia quod diabolus operatus est manifeste per Antichristum, interficiendo sanctos martyres Eliam et Enoch, aliosque plurimos, hoc operatur iam occulte per  membra sua, Neronem ac principes eius, interficiens per illos principes, martyres apostolos. Istud mysterium iniquitatis ceptum est a Nerone, qui occulte instigante patre suo diabolo, zelo idolorum interfecit sanctos martyres, et peruenit usque ad Diocletianum et Iulianum apostatam, qui plurimos sanctorum peremerunt. Sicut ergo Christus, qui est caput omnium electorum, longe ante suum aduentum, occulte et per mysterium prefiguratus est, sicut in morte Abel, et immolatione Isaac, et in Dauid rege, qui Goliam interfecit, qui diabolum significabat, quem Christus in sua morte et passione debellauit, ita diabolus qui in Antichristo erit, in membris suis, malis, scilicet regibus, prefiguratus est occulte et per mysterium. Tantum ut qui tenet nunc, teneat, donec de medio fiat.  Id est hoc solummodo restat, ut Nero, qui nunc tenet imperium totus orbis, tandiu teneat illud, donec de medio mundi tollatur potestas Romanorum. In Nerone comprehendit omnes imperatores Romanos qui post illum imperii sceptra tenuerunt. Ideo dicit: Donec de medio tollatur, quia undique ex omnibus gentibus confluebant Romam, et quasi in medio mundi erat, habens in circuitu suo omnes gentes; uel quidquid intra initium et fines continetur, medium potest dici.

Et nunc. Subaudis cum ablata fuerit potestas a Romano imperio, reuelabitur, siue manifestabitur ille iniquus, Antichristus, quem Dominus iehsu interficiet spiritu oris sui, siue Dominus iehsu interfecerit illum potentia iussionis sue, siue Michel interfecerit  eum, uirtute Domini Iesu occidetur, non uirtute Michelis. Occidetur autem  in monte Oliueti in Babylone et solio suo, illo in loco contra quem Dominus ascendit in celos. Quod uero dicit Apostolus: Tunc reuelabitur ille iniquus postquam fuerit destructum Romanum imperium, non est ita intelligendum, quod statim dixerit illum uenturum, sed primum illud destruendum, ac deinde Antichristum uenturum, tempore a Deo disposito. Et illustratione, siue claritate aduentus sui destruet Dominus iehsu eum, id est Antichristum.

Cuius est aduentus secundum operationem Satane. Hoc ad ipsam diem iudicii pertinet, quando destruetur ipse Antichristus cum omnibus membris suis. Audient enim a Domino: Ite in ignem eternum.  Notandum quia non statim ueniet Dominus ad iudicium, ubi fuerit Antichristus interfectus, sed  post mortem illius concedentur electis ad penitentiam dies quadraginta quinque. Quantulumcunque uero spatium temporis sit usquequo Dominus ueniet, penitus ignoratur. Quodque dicit: Cuius aduentus erat secundum operationem Satane, intelligendum est quia quidquid operabitur, diabolo instigante et cooperante, implebit, qui ex toto illum possidebit, tamen non amittet sensum, ut ignoranter dicat se nescire Deum, neque uexabitur a diabolo, sicut phrenetici: quia, si ita esset, nequaquam peccatum haberet quidquid ageret; sicut illi non habent qui phrenesim patiuntur,  qui nesciunt quid agant. In omni uirtute, signis et prodigiis mendacibus, subaudis erit aduentus Antichristi. Signa et prodigia pro uno accipiuntur. In signis ergo et prodigiis mendacibus operabitur, quia uidebit mortuos suscitare, et alia multa signa facere, sed mendacia erunt et a ueritate aliena, quia per magicam artem et phantasiam deludet homines, sicut et Simon magus delusit illum qui, putans eum occidere, arietem decollauit pro eo. uel etiam in signis et prodigiis mendacibus erit aduentus eius, quia per signa et prodigia falsa que uidebitur operari, tradet homines ad mendacium colendum, id est ad semetipsum, qui est mendax et pater eius. Et omni seductione siue deceptione iniquitatis erit his qui pereunt, id est Iudeis et paganis, eo quod  caritatem ueritatis non receperunt ut salui fierent, id est spiritum Christi qui dixit: Ego sum ueritas , per quem Spiritum sanctum infunditur dilectio Dei et proximi in cordibus nostris. Ideo quia neque Christum neque Spiritum sanctum uoluerunt recipere, mittet illis Deus operationem erroris, id est permittet ad eos uenire Antichristum operatorem mendacii. Plus est quod dixit operationem, quam operatorem, quia ipsam rem mittet eis, id est ipsum mendacium et patrem omnis malitie et iniquitatis. Ut credant mendacio, id est diabolo, ut iudicentur, siue damnentur, omnes qui non crediderunt ueritati, Christo, sed consenserunt iniquitati, diabolo, quod elegerit nos apostolos primitias in salutem omnium gentium. Apostoli primitie fuerunt, quia primi  crediderunt. In acquisitionem glorie Domini Iesu, id est ut uos acquisiti ad fidem nostra predicatione, augmentum faciatis corpori Christi, et glorificetur per uos atque laudetur iuxta illud: uideant opera uestra bona, et glorificent Patrem uestrum qui in celis est .

Deus Pater qui intantum dilexit nos, ut Filium suum pro nobis daret, et dedit consolationem eternam promittendo nobis regnum celorum, et spem bonam, exspectationem futurorum bonorum, in gratia sua, non in merito nostro, exhortetur, id est doceat corda nostra.



CAPUT III.

De cetero orate pro nobis, ut sermo Dei currat, ab  ore nostro ad aures uestras, et ab auribus ad cor, sicque uertatur in operationem. Ut liberemur ab importunis, qui non stant in portu quietis.

Dominus autem dirigat corda uestra, id est: si quid fortitudinis in uobis habetur, augeat, et faciat uos per rectitudinem uite ambulare, et rectos gressus figere in bono opere. In caritate Dei et proximi, et patientia Christi, ut patientes sitis inter aduersa huius seculi, sicut Christus pertulit patienter opprobria, irrisiones, flagella, crucem: uel  in exspectatione Christi, ut exspectetis Christi aduentum ad iudicium.

Gratis panem non manducauimus, id est sine labore.

 Si quis non obedit uerbo, subaudis nostro aut uestro, ut non sit otiosus, per epistolam, subaudis uestram, hunc notate nobis, et nos aspere increpabimus illum.

Salutatio mea manu Pauli, quod est signum in  omni epistola. In fine omnium epistolarum Hebraicis litteris et Greco sermone nomen suum scribebat, ne illud quod sequitur ab aliquo pseudoapostolorum potuisset corrumpi. Ita scribo. Quomodo: Gratia Domini nostri Iesu Christi cum omnibus. Amen.



IN EPISTOLAM I AD TIMOTHEUM.



ARGUMENTUM.


Timotheus filius fuit mulieris uidue, patre gentili Greco procreatus. Que mater, dum uellet circumcidere secundum preceptum legis, pater prohibuit, qui erat incircumcisus, ut pote gentilis. Traditus  autem litteris, eruditus est tam diuinis Scripturis quam liberalibus artibus: sociatusque beato Paulo, factus est ei comes in predicatione: ac postea ab illo ordinatus et constitutus episcopus. Cui Apostolus direxit hanc epistolam, instruens eum de ordinatione episcopatus, diaconii, omnisque ecclesiastice discipline et ordinis: et quomodo deberet docere populum.



CAPUT PRIMUM.

Paulus Apostolus Christi Iesu secundum imperium Dei, id est secundum iussionem et uoluntatem Dei Patris Saluatoris nostri et secundum iussionem Christi Iesu spei nostre, salutem refert ad Deum Patrem, et spem nostram ad Christum: quia Deus Pater dedit  nobis salutem per Filium suum quem dignatus est mittere nobis, et per Spiritum sanctum, quem nobis tribuit tempore baptismatis, et tempore manuum impositionis. Per Christum autem habemus spem, id est exspectationem futurorum bonorum; quia sicut ille resurrexit a mortuis et ascendit ad celos, ita nos speramus resurrectionem uobis profuturam per ipsum, et ad gloriam eterne beatitudinis ascensuros. Timotheo dilecto filio in spiritu, in doctrina, in fide, non carne. Gratia, qua gratis dimittuntur peccata, et misericordia et pax, qua reconciliamur Deo Patri. Misericordiam mediam interposuit, ut ostenderet quia gratia, et pax per misericordiam Dei nobis confertur: non per meritum nostrum.

Sicut rogaui te ut remaneres Ephesi, que est ciuitas  metropolis Asie, cum irem in Macedoniam, prouinciam Grecorum, ut denuntiares quisbusdam, id est Iudeis iudaizantibus, et non recte credentibus, ne aliter docerent, subaudis, quam nos docemus, neque intenderent fabulis et genealogiis interminatis, id est generationibus que terminum non habent: que fabule et genealogie, questiones prestans magis quam edificationem Dei, que est in fide. De Iudeis loquitur, qui preter Pentateuchum et prophetas, aliasque scripturas, habent quasdam traditiones, non scriptas, sed memorie commendatas ex traditione patrum, quas Apostolus fabulas, id est fictiones et cogitationes appellat, que nullam utilitatem habent in se, nisi contentiones generant et questiones.  Ex quibus pauca de pluribus dicamus: Traditio illorum est in exordio duas mulieres esse factas, Euam, et alteram, ex quibus dicunt multos filios esse natos, quod nusquam sacra Scriptura narrat. Tales etiam erant illi, de quibus dicit Dominus  : ue uobis, Pharisei et scribe, qui supponitis traditiones uestras mandatis Dei, dicentes patri Corban, id est donum uel munus quodcunque ex me tibi proderit, et multa his similia. Similiter de genealogiis proponebant questionem, quot annis uixerit Mathusalem, Heber, Ne ceterique patres; et quid fecerint, et quomodo uel quando: unde proponunt questionem, si Salomon duodecimo anno etatis sue unctus est in regem, et quadraginta annis regnauit, et Roboam, filius eius, quadragesimo similiter anno etatis sue suscepit regnum, quomodo Salomon duodenis potuerit filium procreare? Que traditiones et genealogie nullam edificationem Dei prestant, que est in fide, id est que ad fidem Dei pertinet. Aedificatio Dei est,  quando quis ea loquitur que aliquid utilitatis habent, per que preparat et edificat Deo templum in cordibus auditorum; sed figmenta Iudeorum que memoriter recitant nullius utilitatis sunt. Dicit enim beatus Hieronymus: Quid mihi prodest scire quot annis uixerit Mathusalem, Ne, Sem, aliique patres? nichil. Sic intelligendum est de fictionibus illorum, a quibus Apostolus precipit eis per Timotheum ut desistant.

Finis enim precepti est caritas. Finis est terminus, finis est consumptio qua consumitur cibus, ut ultra non sit quod erat: unde dicimus: Finitus est cibus. Finis etiam est completio, perfectio, consummatio, qua consummatur tela: unde dicimus: Finita est tela, id est, texendo perfecta est et consummata.  Sic finis precepti, siue preceptorum perfectio et completio est caritas. Totam enim magnitudinem et latitudinem diuinorum eloquiorum secura possidet caritas, qua diligimus Deum et proximum. Omnis igitur precepti finis siue completio caritas est, id est ad caritatem refertur omne preceptum, quia qui Deum diligit, non peccat: et qui proximum amat ut seipsum, non delinquit: quia non adulterat uxorem eius, quoniam non uult suam adulterari; non occidit alium, quia non uult occidi: sic de ceteris iintelligendum est preceptis. Et ipsa caritas de corde puro debet esse non de ficto, et conscientia bona et fide non ficta. Conscientia sepe ponitur pro spe, sicut in hoc loco. Charitas ergo de  spe bona debet procedere, quia ideo debet Deum et proximum diligere, ut eterna premia se speret exinde recepturum. De fide etiam non ficta, ut quod credit et intelligit, opere perficiat. Nam fides ficta est que confitetur ore, sed non tenetur corde, neque exornatur operibus, quam multi habent, de quibus dicitur: Confitentur se nosse Deum, factis autem negant. Fides uero uera est que tenetur corde, profitetur ore, perficetur opere.

A quibus subaudis uirtutibus, id est a caritate, spe bona, et fide non ficta, aberrantes quidam Iudeorum conuersi sunt in uaniloquium, loquentes ea que uana sunt, nullamque utilitatem in se habentia.

uolentes esse legis doctores, non intelligentes ea  sicut intelligenda sunt, neque que loquuntur, neque de quibus affirmant. Iudei si quando de praua et falsa opinione sua, et de fabulis et traditionibus suis uanis reprehendi et conuinci ceperint, ad defendendum id quod leuissima temeritate et cogitatione, necnon et apertissima falsitate, dixerunt eosdem libros suos, unde id probant proferre conantur: uel etiam memoriter, que ad testimonium ualere arbitrantur, multa uerba inde pronuntiant, non intelligentes sicut intelligenda sunt, neque que loquuntur, neque testimonia que proferunt, de quibus uolunt affirmare suam falsitatem, ponentes incongrua exempla.

Scimus autem quia bona lex est, si quis ea legitime utatur. Ille utitur legitime lege qui intelligit quare  sit data, uidelicet ad reparandam et roborandam naturalem legem, quam genus humanum iam conculcatam habebat, et qui intelligit quandiu obseruari debuit, in figura scilicet usque ad Christi aduentum, et qui ea que in lege precipiuntur carnaliter et in figura post Domini aduentum spiritaliter intelligit: et iam non in figura, sed in ueritate adimplet, uidelicet ut circumcidat se, id est exspoliet per baptismum et per penitentiam ab omnibus peccatis, et celebret sabbatum spiritaliter, quiescendo a prauo opere, et precepta moralia teneat. Qui taliter utitur lege, bona est illi lex.

Sciens hoc quia iusto non est lex posita, id est iustificato per fidem et gratiam baptismatis, et legem uolenti implere non est lex posita, id est imposita  ut supra illum sit. In illam enim est potius, et cum ipsa quam sub illa, quia amicus legis est. Unde si omnes iusti essent, nequaquam esset lex data. Sed iustis et peccatoribus data est lex, ut illi eius timore desinant peccare; plagiariis, subaudis posita est lex: plagiarii sunt seductores, qui homines seducendo furantur et uendunt.

Fidelis sermo et omni acceptione dignus, quia Christus iehsu uenit peccatores saluos facere, quorum primus ego sum. In Greco habetur humanus sermo, id est iucundus, gratus et acceptus. Quid enim iucundius, quid gratius uel acceptius, quam audire quia Christus iehsu uenit peccatores saluos facere? Si ergo est humanus, nunquid est et diuinus? Est  utique, quia nisi esset diuinus, nequaquam potuisset peccatores saluos facere. Sed humanum illum dixit alio modo, quia uerbum caro factum est, et habitauit in nobis; uel fidelis sermo est, id est uerus et dignus est, ut ab omnibus acceptus habeatur, quia Christus iehsu uenit peccatores saluos facere: sicut ipse dixit: Non ueni uocare iustos, sed peccatores , ad penitentiam, et uenit Filius hominis saluare quod perierat. Sed querendum est quare dicat Apostolus: Quorum primus ego sum. Nunquid ante eum non fuit peccator Cain? Nunquid ante eum non fuerunt peccatores Sodomite et Iudei, qui crucifixerunt Dominum? uel nunquid illum primum uenit uocare et saluare? Nunquid ante eum non est uocatus et saluatus Petrus, aliique apostoli, multique  credentes? Sunt utique. Notandum quia sicut dicitur primus in bono inter alios, ita etiam et primus inter alios in malo: et ponitur aliquando pro ordine uel dignitate. Sed in hoc loco Apostolus causa humilitatis primum se dixit, quasi peiorem aliis, aut pessimum omnium. Sic enim soliti sumus dicere, uerbi gratia: Transit rex aut quelibet potestas per quemdam locum, et inuenit turbam latronum, et dicit: Quis est primus in uobis, adducite illum, id est quis est primus ad malum, adducatur, cuius auctoritate alii latrocinium exercent. Sic etiam dum inuenit aliquis artifices laborantes, dicit: Quis est hic primus? Non interrogat quis prior sit etate, sed quis prior sit arte; sicut ille prior est in arte, ita latro primus est in iniquitate. Et beatus Apostolus  hoc modo de se dicit causa humilitatis: Quorum primus ego sum, id est de illorum peccatorum, quos uenit Christus saluare, ego sum pessimus. Re enim uera multum erat imbutus, iniquitate, qui Christum iam in celo sedentem persequebatur in terra in membris suis.

Sed ideo misericordiam consecutus sum, ut in me primum ostenderet Christus iehsu omnem potentiam [uulg., patientiam] ad informationem, siue ad exemplum eorum qui credituri sunt illi in uitam eternam. Quare sit misericordiam consecutus, exponit causas: Christus, inquit, daturus ueniam conuersis ad se peccatoribus, extendit caritatem suam usque ad inimicos suos, me primum elegit acriorem inimicum, quem cum sanaret, ne me in ceteris desperaret, egit Dominus  more peritissimi medici qui ueniens ad illum locum ubi antea ignotus erat, et ubi plurimi infirmi sunt, quemcunque grauiori infirmitate laborantem, et in desperatione positum inuenit, illum assumit primum ad curandum, ut in illo ostendat peritiam sue artis, et ut alii infirmi uidentes illum sanatum qui grauiori morbo grauabatur, non desperent de salute, sed unusquisque illo in loco dicat proximo suo: uade ad illum medicum, securus esto, sanabit te; sic Dominus iehsu Christus uerus medicus, ostendit in beato Paulo gratiam sue medicine, id est misericordiam sue pietatis, sanando illum a languore infidelitatis et morbo uitiorum, ut in illo ostenderet quia si illius misertus est, qui eius fuit persecutor  in sanctis martyribus, utique et aliis miserebitur.

Regi autem seculorum immortali, inuisibili, soli Deo honor et gloria in secula seculorum. Quidam regem seculorum in hoc loco intelligunt Deum Patrem, pro eo quod ait Apostolus inuisibili, dicentes in Deo illum appellatum esse ab Apostolo inuisibilem, quod eius persona in ueteri Testamento per aliquam subiectam creaturam et similitudinem non fuerit ostensa, sed Filii, sicut ostensa est Isaie, qui uidit illum in habitu regnantis sedere, et Danieli qui dixit : Aspiciebam in uisu noctis, et ecce Filius hominis uenit, et data est ei potestas. Quos beatus Augustinus reprehendit, affirmans regem seculorum inuisibilem sanctam Trinitatem appellatam  esse, Patrem uidelicet, et Filium, ac Spiritum sanctum, que trinitas personarum unitatem Deitatis facit, que est unus Deus, et sicut est Pater inuisibilis, ita Filius inuisibilis, et Spiritus sanctus inuisibilis, quia Deus spiritus est. Illi ergo qui dicunt personam Patris non esse ostensam in ueteri Testamento, attendant quid dicat Daniel: Aspiciebam, inquit, et ecce Antiquus dierum sedit . Quapropter rex seculorum sancta Trinitas est, que est unus et uerus Deus, immortalis, immutabilis et inuisibilis in sua substantia. Pater igitur, et Filius, et Spiritus sanctus, unus Deus rex est seculorum preteritorum et futurorum; homo uero assumptus a uerbo ex eo tempore rex est futurorum ex quo assumptus est a uerbo; nam preteritorum seculorum non fuit rex  ille homo quia non erat. Soli Deo, id est sancte Trinitati honor, laus, iubilatio, et gloria in omnia secula seculorum sit.

Hoc preceptum, superius dictum, quia Christus iehsu uenit peccatores saluos facere, uel etiam hoc preceptum commendo tibi quod dicturus sum, fili Timothee, secundum precedentes in te prophetias, ut milites in illis bonam militiam. Prophetias precedentes appellat intelligentiam prophetarum, quam habebat Timotheus antequam ordinatus esset episcopus: Commendo, inquit, tibi hoc preceptum, subaudis intelligentiam prophetarum, que precessit in re antequam episcopus ordinatus a me, ut milites, id est certes in illis prophetiis bonam militiam, id  est pugnam, docendo te et alios quod predicas ore perficiendo opere: nam militia dicitur pugna, et miles pugnator.

Habens fidem, subaudis rectam, et conscientiam bonam, id est bonam spem, que intelligitur per conscientiam, sicut paulo superius prediximus. Ille ergo habet bonam spem qui talia opera agit pro quibus sperat se premia eterna percepturum. Quam, subaudis fidem uel spem, repellentes quidam, circa fidem naufragauerunt. Naufragium dicitur nauis fracta; et sicut ille nudatur a substantia sua quam habebat in naui qui naufragium patitur, et insuper ipse perit, ita qui repellunt fidem nudantur a ueritate fidei, et pereunt insuper eterna perditione. Circa  fidem naufragauerunt, id est nudi et alieni a ueritate fidei remanserunt uel etiam perierunt.

Ex quibus, id est ex his qui a ueritate fidei recesserunt, est Hymeneus et Alexander, quos tradidi Satane ut discant non blasphemare. Alexander quidem fuit faber erarius, ueniens ad fidem Christi, sed postea reuersus est ad apostasiam suam, qui postea erat apud Athenas faciens edes Diane, quando commouit totam ciuitatem contra Apostolum. Unde ipse dicit in epistola sua ad Timotheum: Alexander erarius multa mala mihi ostendit . Multi ergo fuerunt qui a fide recesserunt, ex quibus fuit Simon magus, et Hymeneus, atque Alexander, quos duos tradidit Apostolus diabolo ad uexandum et puniendum, quo suadente et instigante a fide recesserunt,  et nomen omnipotentis Dei blasphemabant, ne alii auderent similiter facere. Nam tante potestatis erat Apostolus, tantamque gratiam habebat, ut recedentes a fide solo uerbo traderet diabolo.



CAPUT II.

Obsecro igitur primo omnium fieri obsecrationes, orationes, postulationes, gratiarum actiones, pro omnibus hominibus, pro regibus, et omnibus qui in sublimitate constituti sunt. Beatus Apostolus dirigens hec uerba Timotheo, in illo tradidit omnibus episcopis et presbyteris, omnique Ecclesie formam quomodo deberent missarum solemnia celebrare, et pro omnibus hominibus orare; quam formam uel exemplum omnis Ecclesia modo retinet. Nam obsecrationes  sunt quidquid precedit in missarum solemniis, usque ad illum locum ubi incipit sacerdos consecrare mysteria corporis et sanguinis Domini, inquiens. Te igitur, clementissime Pater, petimus . . . Orationes sunt quas fundit sacerdos in consecratione Eucaristie usque ad fractionem corporis Domini, uidelicet quando particulam quamdam sacerdos in calicem ponit. Postulationes sunt benedictiones episcopales, quas dicit episcopus super populum, inuocans nomen Dei super illum, quod tractum est ex ueteri Testamento. Per Moysen namque dixit Dominus sacerdotibus: Inuocabitis nomen meum super filios Isrel et ego benedicam eis . Gratiarum actiones sunt laudes quas communicato populo refert sacerdos Deo Patri, qui dignatus est mysteria corporis et  sanguinis Filii sui dare eis ad salutem et redemptionem. Et ne forte diceret aliquis: Non debemus orare pro regibus infidelibus et iudicibus ac ducibus, quia pagani sunt, precepit Apostolus pro omnibus hominibus orare, eodem Spiritu sancto afflatus, quo et Ieremias propheta, qui misit epistolam Iudeis qui erant in Babylone ut orarent pro uita regis Nabuchodonosor filiorumque eius, et pro pace ciuitatis ad quam ducti erant captiui, inquiens : Ideo debetis orare pro eis, quia in pace illorum erit pax uestra. Similiter et Apostolus reddit causas quare talia precipiat: Ut tranquillam et quietam, id est pacificam, uitam agamus in omni pietate et castitate. Pietas est cultus et religio omnipotentis Dei.  Ideo ergo orandum est seruis Dei pro regis uita et pace regni, ut ipsi liberius possint dediti esse cultui et religioni Dei, quia plerumque dum hostes fugant seruos Dei a propriis sedibus, et deseuiunt bella et seditiones per regna, non possunt in cultura Dei esse intenti per omnia sicut tempore pacis. Pietas etiam est misericordia quam debemus impendere pauperibus et indigentibus. Si ergo depredamur ab hostibus, non possumus opus misericordie exercere, quia non ualet misericordiam impendere alteri, qui non habet unde miseriam suam uel semetipsum sustentet. Sed ut habeamus unde eleemosynam tribuamus, orandum est pro uita regis ac principum, et pro pace regni, et ut agamus uitam nostram, id est ducamus in omni castitate corporis. Tempore  pacis utcunque et cum minima difficultate seruari potest castitas, quando uero depredatur regnum a predonibus et hostibus, nequaquam potest seruari, quia Domini qui depredati sunt captiuos, explent uoluntatem suam et immunditiam cum eis ut libet, nec ualent resistere. Quapropter orandum est pro salute et uita fidelium regum et principum, ut longo tempore conseruati, pacem habeant et regnum, et magis ac magis proficiant in melius. Pro infelicibus quoque orandum est, ut resipiscant ab infidelitate, et transeant ad fidem.

Hoc enim bonum est coram Saluatore nostro Deo, subaudis ut pro omnibus hominibus oremus, qui uult omnes homines saluos fieri, et ad agnitionem ueritatis  uenire. Cum Psalmista dicat: Omnia quecunque uoluit Dominus fecit ; et Apostolus: Qui uult omnes homines saluos fieri, querendum est quare omnes homines non saluentur? Ad quod dicendum, quia uerum est quod Psalmita dicit. Quia ipse dixit et facta sunt , similiter omnes homines uult saluare qui saluantur, et qui per misericordiam querunt saluari. Totum enim pro parte posuit Apostolus, sicut et in Euangelio, ubi dicit Dominus: Si exaltatus fuero a terra, omnia traham ad me . Non enim omnes homines traxit, aut trahit ad se, sed omnia, subaudis electa, et ex omnibus generibus et gentibus, et ex omni sexu et conditione a regibus usque ad mendicum, a perfectis usque ad puerum uel infantem unius dici. Nemo tamen potest saluari  nisi quem Dominus uult, quia ipse cuius uult miseretur . Si enim omnes homines in sua perditione mansissent, rectum Dei iudicium esset; sed ut eius misericordia et potentia ostenderetur, quia ipse potens est omnes homines saluare, in illis qui pereunt ostendit suum rectum iudicium et in his qui saluantur suam misericordiam. Preuenit enim nos eius gratia ut uelimus, debet nostra uoluntas uoluntati illius concordare, et tunc ipse dabit posse, atque ex hoc quod eius uoluntati iungimus nostram uoluntatem, digni sumus remuneratione. Tamen totum illius gratie est retribuendum quidquid boni agimus. Qui uult, inquit, omnes homines saluos fieri, subaudis qui saluantur, et ad agnitionem sancte  Trinitatis uenire, que est summa et substantialis ueritas.

Unus enim Deus, Pater, et Filius, ac Spiritus sanctus, unus mediator Dei et hominum homo Christus iehsu. Dominus iehsu in una persona uerus Deus et uerus homo est; si solummodo Deus esset, non poterat esse mediator noster: quia ipse in natura Diuinitatis, unius substantie est cum Patre. Econtra, si solummodo homo purus esset, nequaquam mediator esset inter nos et Deum Patrem, quia peccator esset et similis nobis omnibus. Accepit ergo humanitatem nostram qui Deus erat: et per hoc quia sine peccato conceptus, natus, et conuersatus est, Deus uerus et homo existens, innocenter pro nobis mortuus, factus est mediator noster, quia nemo est Deus et homo,  nisi ipse solus, nam mediator non potest esse nisi inter duas partes. Est autem mediator malus qui generat discordias inter duos; bonus uero mediator generat et procurat pacem, sicut Dominus iehsu inter nos et Deum Patrem.

Qui dedit redemptionem pro omnibus, subaudis electis. Quam redemptionem? semetipsum. Qui dedit etiam testimonium, subaudis resurrectionis nostre et ascensionis ad beatitudinem eternam, temporibus suis, id est tempore quo resurrexit et ascendit ad celos. Testimonium resurrectionis dedit, quia sicut ipse mortuus est, et tertia die resurrexit, atque postmodum ad celos ascendit, ita nos credimus resurgere in die iudicii, atque ad gaudia celestis regni transire, sicut ipse promisit.

 In quo testimonio, id est in spe resurrectionis, positus sum ego predicator, ut illam annuntiem.

uolo ergo uiros orare in omni loco. Si Apostolus uult, Deus uult qui habitat in eo; quia uas electionis est ille. Ne forte putarent aliqui non esse orandum nisi tantummodo in Ecclesia, ait Apostolus: uolo homines orare in omni loco: in agris, in siluis, in domibus, in itinere. Tamen non precipit orare in turpibus locis, sicut est sterquilinium, neque in publicis locis, in foro uidelicet, aut in plateis, nisi causa itineris, ut in itinere sit positus, ne reprehendatur ille talis cum Phariseis, quibus Dominus ait: ue uobis, Pharisei hypocrite, qui oratis in angulis platearum. Leuantes ad celum puras manus ab homicidio, a rapina, a furto, a periurio, sine ira et  disceptatione, id est discordia.

Similiter uolo et mulieres orare in habitu ornato, non ornato auro, uel gemmis aut margaritis, sed ornato dicit, id est congruo sibi; quia nullus est plus congruus quam candidus, sicut est sindon, sed quod decet mulieres, subaudis illud indumentum habeant, promittentes pietatem per bona opera, id est ostendentes religionem et cultum Dei se tenere per bona opera.

Mulier in silentio discat, subaudis quod ignorat, cum omni subiectione, non in ecclesia, neque cum superbia, sed in domo.

Docere autem mulieri non permitto. In suo sexu permittitur mulier docere in domo sua, et pueros  etiam in ecclesia autem prohibetur. Et hoc quare? quia subiecta debet esse uiro, quia de corpore eius facta est; uel etiam idcirco non permittitur ei docere, quia fragilior est sexu quam uir, et cauendum ne, sicut Eua per serpentem seducta mortem attulit mundo, ita etiam facile ad errorem lapsa, alios ad eumdem errorem pertrahat.

Adam non est seductus, subaudis primus, per serpentem: mulier autem seducta, subaudis prima, in preuaricatione fuit, id est preuaricationis pene subiacuit.

Saluabitur autem, subaudis mulier, per filiorum generationem, si permanserit eadem mulier in fide perfecta et dilectione Dei et proximi ac sanctificatione, ut preter uirum per proprium alterum  non cognoscat, cum sobrietate siue cum temperantia. Saluabitur mulier per filiorum generationem, id est per bona opera, si habuerit caritatem, misericordiam, hospitalitatem, ceteraque talia, que beatus Gregorius intelligi uult per filios. Aliter: nunquid saluabitur mulier amplius, si permanserit in castitate? Utique; sed si genuerit filios, et eos in fide et religione omnipotentis Dei educauerit, atque ad perfectionem bone uite perduxerit: si quid deliquit, saluabitur pro labore quem illis impendere studuit. Fidelis sermo id est uerax, siue precedens siue subsequens, uel humanus sermo, ut in Greco habetur, id est iucundus, gratus et acceptus.



CAPUT III.

 Si quis episcopatum desiderat, bonum opus desiderat. Opus non dignitatem, laborem non honorem; ideo debet aliquis episcopatum desiderare, ut aliis doctrinam uerbi Dei annuntiet, ut bonum exemplum ostendat: et si necessitas fuerit, ut primus ad palmam martyrii currat.

Oportet episcopum irreprehensibilem esse, id est sine crimine et capitali peccato. Non dixit sine peccato, quia non est homo super terram qui faciat bonum et non peccet; ornatum moribus, et uirtutibus, atque doctrina, non auro redimitis uestibus aut castoriis; pudicum, id est castum ab omni immunditia; hospitalem, laicus aut quilibet ecclesiasticus, si duos aut tres pauperes hospitio colligit, hospitalitatis officium implet: episcopus uero, si omnes non receperit,  inhospitalis reputatur; percussorem, ut non sit pugil, sicut iudices istius seculi: uel si percussus fuerit, non reddat uicem, uel etiam prauo suo exemplo aut doctrina peruersa, non percutiat animos subiectorum; non cupidum, morbo cupiditatis penes omnes laboret unius uxoris uirum, id est antequam ordinetur unam uxorem debet habere, ut non sit bigamus aut trigamus; postea uero penitus abstinere debet.

Sue domui bene prepositum, id est sue familie antequam ordinet; non neophytum, id est nouellum conuersum, id est nouiter uenientem ad fidem, uel nouiter deserentem militiam secularem, ne in superbiam elatus, in iudicium incidat diaboli, id est in damnationem, in quam diabolus incidit per superbiam,  et dicat: Indigebat Ecclesia mea sapientia uel meo auxilio, ideo me ad fidem adduxit, et super se constituit.

Oportet etiam illum et testimonium bonum habere ab his qui foris sunt, id est ab hereticis et paganis, qui extra Ecclesiam sunt debet habere bonum testimonium, sicut de beato Basilio legimus

Similiter diaconos, subaudis oportet esse pudicos. Quare tacuit de presbyteris? quia in ordine episcopali comprehenduntur presbyteris. Omnis enim episcopus presbyter est, et tamen non omnis presbyter episcopus est; non turpe lucrum sectantes, turpe lucrum est, per usuram et quasdam inuentiones lucra temporalia cumulare.

Habentes mysterium fidei in conscientia bona. Mysterium  dicitur res occulta, et mysterium fidei appellat hic ipsam fidem qua credimus in Deum, que occulta est, quia non uidetur nisi in corde. Conscientiam bonam dicit spem bonam, ut per bona opera sperent percipere premia eterna. Habentes mysterium fidei, id est fidem perfectam in spe bona.

Similiter mulieres oportet esse pudicas. Quidam uoluerunt hic intelligere diaconissas, sed non est illud, ut beatus Augustinus dicit.

Scias quomodo oporteat te in domo Dei conuersari, que est ecclesia Dei uiui, columna et firmamentum ueritatis. Ecclesia, et columna, et firmamentum ueritatis appellatur, quod unum est propter firmitatem fidei, et quia doctrinis celestibus et diuinis miraculis  firmata est.

Et manifeste magnum est pietatis sacramentum, quod manifestum est in carne, iustificatum est in spiritu. Sacramentum dicitur occulta res, idem est et mysterium, siue mysticum aliquod. Sacramentum autem isto in loco appellat Apostolus uerbum Dei Patris, quod in natura Diuinitatis in qua quod equale est Patri inuisibile manet. Sacramentum uero pietatis dicit, id est religionis et uere culture, quia illi soli competit religio sancta, et illum conuenit uenerari. Istud magnum sacramentum pietatis manifeste est, id est manifestatum est in Ecclesia, in cordibus fidelium, quod Filius Dei est. Et hoc est quod subiungit: quod manifestatum est in carne, id est istud sacramentum quod in natura Diuinitatis non poterat uideri,  uisibile factum est per carnem et per doctrinam celestem, et per miracula diuina. Unde dicitur in Euangelio: Hoc fecit initium signorum iehsu, et manifestauit gloriam suam . Iustificatum est istud sacramentum in spiritu, id est iustum apparuit esse per plenitudinem Diuinitatis, que erat in illo, et que custodiuit eum a peccato. Apparuit angelis, id est apostolis et predicatoribus per carnem et miracula, predicatum est gentibus ab apostolis quando profecti predicauerunt ubique, creditum est in mundo, id est ab habitatoribus mundi creditum est quod ipse esset uerbum Dei, assumptum est in gloria paterne maiestatis. Ordo preposterus est: apparuit enim apostolis, ac deinde assumptum est ad dextoram  Patris, et sic postmodum predicatum est ab apostolis, et creditum est a gentibus.



CAPUT Iu.

Spiritus autem manifeste dicit, subaudis per me; tale est ac si diceret: Hec dicit Spiritus sanctus per me, quia in nouissimis temporibus, id est in hac nouissima etate in qua modo sumus, discedent quidam a fide, attendentes spiritibus erroris, id est demonibus in errorem illos trahentibus. Idem est quod subdit: et attendentes doctrinis demoniorum in hypocrisi loquentium mendacium, id est in simulatione ueritatis. Demones enim loquuntur per hora hereticorum simulate, quasi uera sit eorum predicatio: et cauteriatam habentium suam conscientiam. Cautere cauterium est ferramentum medici, a quo corrumpitur  et uritur cutis et caro hominis; et sicut cauterio cutis et caro corrumpitur, ita illorum mens qui a fide recedunt corrupta est praua doctrina et peruerso opere, et hoc est quod dicit Apostolus: Corruptam habentes mentem.

Prohibentium nubere, id est nuptias celebrare, dicentes nuptias a diabolo esse inuetas, non recolentes neque intelligentes quod dixit Dominus primis hominibus: Crescite et multiplicamini , et: Propter hoc relinquet homo patrem et matrem, et adherebit uxori sue . In his locis notauit Apostolus per Spiritum sanctum hereticos qui post discessum eius fuerunt, Marcion uidelicet, Hebion, Cherinthum, Manem, ceterosque peruersi dogmatis doctores.

 Ineptas autem, id est non aptas et non congruas fidei, et aniles fabulas deuita. Aniles fabulas appellat deliramenta, que solent anus et uetule muliercule excogitare et narrare iuuenculis. Exerce teipsum ad pietatem, id est extende ad cultum et religionem omnipotentis Dei, et ad misericordiam.

Nam corporalis exercitatio ad modicum, id est ad aliquid utilis est. uerum est quia exercitatio corporalis que fit in aliquo opere, leuamen prestat corpori; aliter: corporalis exercitatio que fit in ieiunio, in uigiliis, id est abstinentia, in refrenatione corporis, parum prodest illi qui habet unde faciat eleemosynam pauperi, et retinet illam. Pietas autem, id est misericordie opus, ad omnia utilis est, promissionem  habens uite presentis, que nunc est et future etiam uite. Qui eleemosynam impendere pauperi curat, et in presenti ministrat ei Deus temporalia subsidia, et in futuro uitam eternam, et hoc est quod dicit: Promissionem habens presentis uite et future.

Qui est Saluator omnium hominum maxime fidelium. Sicut omnipotens Deus creator est omnium creaturarum, ita etiam saluator, quia ipse saluat illam in hoc seculo. Maxime tamen fidelium saluator est, quos saluat in hoc seculo et in futuro.

Nemo adolescentiam tuam contemnat. Adolescentia et iuuentus pro uno accipiuntur. Et Timotheus iuuenis iam erat, ideo dicit: Talem te prebe, ut etatem  tuam nemo possit spernere. Es iuuenis etate, sis senex mente et moribus.

Noli negligere gratiam qui in te est, que data est tibi per prophetiam cum impositione manuum presbyteri. Gratiam appellat hic fidem, et sapientiam, atque remissionem peccatorum, et gratiam episcopatus, que per prophetiam data est illi, quia prophetie spiritu reuelante cognouit beatus Paulus Timotheum dignum esse episcopali honore.



CAPUT u.

Seniorem ne increpaueris, quia solent senes dure accipere, quando increpantur a iunioribus. Sed dicit beatus Gregorius, quia licet Apostolus dicat: Seniorem ne increpaueris, senior tamen stultus uehementer  est increpandus, etc.

uiduas honora, que uere uidue sunt, id est talem que sexaginta annorum est et fuit unius uiri uxor, et que desolata est a filiis, et filiabus, omnique substantia. Honor autem hic pro dono et muneribus accipitur.

Nam uidua que in deliciis est uiuens corpore, mortua est in anima apud Deum, licet apud homines uidetur uiuere.

Si quis fidelis uel si qua uidua suorum filiorum, et maxime domesticorum qui in domo eius sunt, curam non habet, ut illos doceat recte uiuere et conuersari, fidem negauit per mala opera, et est infideli deterior; quia melius est uiam ueritatis non cognoscere quam postea deuiare.

 uidua eligatur, subaudis ad sustentandum de substantia Ecclesie non minus sexaginta annorum, id est sexagenaria.

Cum enim luxuriate fuerint ille adolescentiores uidue nubere uolunt in Christo, id est in fide Christi, et fidelem Christianum accipere in maritum. Solent multe mulieres mortuis uiris suis promittere Deo uiduitatem, castitatem, et accipere uelamen super caput suum, postea uero miscent se seruis suis, et aliis et fornicatoribus, atque ad ultimum in Christo uolunt nubere, id est aliquem Christianum accipere, dicentes: Quia non possum me continere, nubam alicui Christiano fideli. Istam talem iuuenculam precipit Apostolus deuitare, habentes damnationem, quia primam fidem et promissionem, quam Deo promiserunt  permanere in uiduitate, irritam fecerunt accipientes postea maritum.

uolo nullam occasionem dare aduersario, id est uolo ut occasionem non dent diabolo gratia siue causa, maledicti ut maledicantur et blasphementur ab illis.

Si qua fidelis mulier habet uiduas filias aut neptes subministret illis que necessaria sunt.

Qui bene presunt presbyteri, duplici honore digni habeantur. Duplicem honorem precipit exhiberi presbyteris, in salutationibus uidelicet, ut humilient se illis subiecti, et exhibendis donis subsidiisque temporalibus.

Sine preiudicio nichil facias in aliam partem declinando, id est nichil facias nisi prius tuo iudicio et  discretione examines, et discernas utrum faciendum sit nec ne.

Manus cito nemini imposueris, donec prebes uitam illius et fidem, utrum rectam fidem teneat atque doctrinam illius ut possit populum docere. Sine his tribus nullus est ordinandus episcopus aut presbyter, id est sine fide catholica, conuersatione bona, et doctrina sana.

Neque communicaueris peccatis alienis. Peccatis communicat episcopus, id est particeps est peccatorum alicuius, quando cognoscit aliquem ueraciter criminosum esse, uel audit malam famam illius, et ordinat illum episcopum uel presbyterum. Si uero ignorat peccata illius, nec audit illius malam famam, neque uidet illum confessum aut conuictum testibus,  licet sit peccator qui ordinatur, non est episcopus particeps peccatorum eius.

Noli adhuc aquam bibere, sed modico uino utere propter stomachum tuum, et frequentes tuas infirmitates. Solent homines qui cum uino nutriti sunt, infirmari quando abstinent a uino, quia quasi natura est illis uinum bibere. Similiter de ceteris rebus cum quibus homo nutritus est, et que in usu habuit: si quando ab illis abstinet, debilitatur corpus, et non ualet explere ita diuinum officium, et Dei seruitio esse deditus. Quapropter ne Timotheus nimium abstinendo a uino infirmaretur amplius, et non posset postmodum diuino operi insistere, precipit ei Apostolus modico uino uti, quoniam si uinum cum temperantia et sobrietate quis biberit, leuamen prestat  corpori. Sed quid est quod patrem Publii dyssenteria laborantem solo uerbo sanauit Apostolus, et discipulum suum Timotheum non sanauit, nisi tantummodo medicinam quodammodo ostendit, per quam possit aliquid corpus alleuare? Pater Publii quia infidelis erat, necesse habebat sanari per miraculum, ut per sanitatem corporis sibi prestitam perueniret ad sanitatem anime: Timotheus uero qui fidelis erat, non indigebat sanari per miraculum, quia fidelissimus erat.



CAPUT uI.

Si quis aliter docet, subaudis quam nos predicamus, non debere seruos fideles seruire dominis infidelibus; et non acquiescit sanis siue ueris sermonibus  Domini nostri Iesu Christi, et ei etiam doctrine non acquiescit, que secundum pietatem, id est secundum religionem est, subaudis de uita. In hoc loco Iudeos notat, qui dicebant non temere seruum in seruitio teneri nisi sex annis, secundum legis preceptum. Sed dicit beatus Augustinus quia illud spiritaliter est intelligendum, magnumque mysterium in se continet, quod illi carnaliter obseruabant, et dicit omni tempore quo uixerit seruus, debere dominis suis seruire, nisi ab eis libertatem promeruerit.

Superbus est ille talis qui aliter docet nichil boni sciens, sed languens in animo circa questiones et pugnas uerborum, quod unum est. Ex quibus questionibus oriuntur blasphemie, quia blasphemat sacram  Scripturam per malam interpretationem; suspiciones male ad inuicem, quia unus suspicatur alium non recte intelligere conflictationes hominum mente corruptorum, quia confligendo inter se de questionibus, corrumpunt hominum mentes, et illi tales a ueritate priuati sunt, id est longe separati sunt, existimantium questum siue lucrum temporale esse pietatem siue predicationem, id est qui ideo predicant ut lucrum temporale possint accipere ab auditoribus.

Est autem questus magnus, pietas cum sufficientia. Ac si diceret: uis scire, o Timothee, quod sit lucrum magnum seu questus? Pietas, id est fides et cognitio sancte Trinitatis est lucrum magnum cum sufficientia, quando homo non desiderat plus habere  quam necesse est ad corporis necessitatem implendam.

Nam qui diuites uolunt fieri incidunt in tentationes diuersas, quia diu noctuque cogitant quomodo possint ditari, et incidunt etiam in laqueum, id est in damnationem diaboli.

Radix siue initium omnium malorum est cupiditas, id est amor pecuniarum et honoris: que et auaritia nominatur, quia omnia mala de illa procedunt. uideamus quomodo? uerbi gratia: uolo adulterium perpetrare, occido uirum mulieris, et hoc cupiditas agit; uolo abundare diuitiis, aufero equum alicuius, et exspolio alios, et in hoc cupiditas est; similiter de ceteris uitiis intelligendum est. Sed questio est in hoc loco: quare dicat Apostolus: Radix omnium malorum est cupiditas siue auaritia?  cum sapientia dicat: initium siue radix omnis peccati superbia: quomodo ergo erit utrumque et auaritia radix peccati, et superbia initium peccati. Utrumque uerum est, quia ista duo coniuncta sunt, et unum sine altero nequaquam sit. Auaritia etenim non solum diuitiarum est, sed altitudinis et dignitatis. Omnis namque superbus ideo se extollit ut maior appareat aliis, et auarus ideo congregat diuitias ut altior et potentior sit aliis in dignitate, et precellat eos in multitudine diuitiarum; quam, subaudis cupiditatem siue auaritiam, quidam appetentes, id est ultra modum querentes, errauerunt a fide, etc.

Apprehende uitam eternam, recte docendo et bene uiuendo, ad quam percipiendam uocatus es et  confessus bonam confessionem coram multis testibus. Apprehende uitam eternam. Timotheus quando baptizatus est, tante etatis erat, ut interrogatus utrum crederet Deum omnipotentem, et quomodo crederet, ipse ore proprio confiteretur se credere.

Precipio tibi coram Deo Patre qui uiuificat omnia, subaudis que uiuificantur, et coram Christo Iesu, qui testimonium reddidit sub Pontio Pilato, bonam confessionem. Quod fuit illud testimonium, siue illa confessio? quod unum est, istud Pilato interrogante, utrum ipse esset rex Iudeorum? ait: Tu dicis: Ecce testimonium. Similiter quando dixit: Ego testimonium perhibeo ueritati. Et quid precipio tibi?  Ut serues mandatum tibi a me commendatum, sine macula, irreprehensibile usque in aduentum Domini nostri Iesu Christi, id est usquequo ab illo uoceris per mortem corporis, uel usque ad diem iudicii seruet unusquisque fidelium hoc mandatum, quod supra tibi commendaui, quem, subaudis aduentum Domini nostri Iesu Christi, suis temporibus, id est congruis et dispositis, ostendet beatus et solus potens Rex regum et Dominus dominantium. Beatum et solum potentem Regemque regum ac Dominum dominantium debemus intelligere hic sanctam Trinitatem, Patrem uidelicet, Filium, ac Spiritum sanctum, unum Deum omnipotentem, qui aduentum hominis assumpti a uerbo ostendit congruis temporibus, qui solus habet immortalitatem, id est immutabilitatem.  Angeli et anime hominum immortales sunt, sed comparatione omnipotentis Dei, cuius immutabilitas neque initium, neque finem habet, isti immortales non sunt quia eorum immortalitas ex tempore cepit esse. uel ut amplius dicamus, in hoc quod mutari potuerunt angeli et anime, quasi immortales non fuerunt. Quando enim angelus peccauit, in superbiam erigens se, cuius rei causa mutatus est de bono in malum, quasi in mortem cecidit, quia mutari potuit; similiter homo, quando peccando mutatus de bono in malum in mortem corporis et anime cecidit, ideoque solus omnipotens Deus et immortalis manet in eternum, et lucem habitat inaccessibilem. Deus omnipotens lux est substantialis, quia illuminat omnem hominem; sed si  inaccessibilis est, quare dicit Psalmista: Accedite ad eum et illuminabimini ? In hoc ergo est inaccessibilis, quia nemo potest accedere ad eum, nisi a Deo attrahatur. Qui uero a Deo attrahitur, illi est accessibilis, quem nullus uidit hominum, subaudis corporeis oculis, sed nec uidere potest, sicuti est corporeis oculis, uidetur tamen ex parte mentis intuitu. Diuitibus huius seculi precipe non sublime sapere, id est non superbire, neque in superbiam erigi, neque sperare in incerto diuitiarum.  Diuitie huius seculi incerte sunt quia transitorie sunt, quam plerumque amittet illas homo ante mortem, ex toto autem in ipsa morte. Ideoque nemo debet spem suam in illis ponere, sed in Deo, subaudis debet sperare, qui prestat nobis omnia abunde ad fruendum, id est qui omnia bona nobis administrat, que possumus ita disponere in presenti, ut in futuro fruamur remuneratione eorum. Precipe etiam illis bene agere, uidelicet ut bene agant, communicare, id est mortales se recogitare et socios esse aliis hominibus in fragilitate, et thesaurizare sibi fundamentum bonum in futurum, id est diuitias sibi preparare in futurum, faciendo amicos de mammona iniquitatis, iuxta quod Dominus ait: Thesaurizate uobis thesauros in celo: ubi est  thesaurus tuus, ibi est et cor tuum. O Timothee, depositum, siue commendatum custodi, id est gratiam fidei et sapientie doctrinam quam tibi commendaui deuitans, siue declinans profanas, id est irreligiosas nouitates uocum. Sunt enim nouitates uocum non profane, sed religiose, sicut legimus quod in Antiochia primum Christiani appellati sunt, et sicut sancti Patres in synodo nouum quoddam nomen adinuenerunt homousion, id est unius substantie: quod in tota serie diuinarum Scripturarum ante non est inuentum. Iste tales nouitates uocum non sunt contra religionem, sed religiose, quia ad religionem pertinent. Econtra sunt nouitates uocum profane, quas adinuenerunt heretici, a quibus precepit Apostolus declinare Timotheum. Et deuita etiam oppositiones,  id est questiones scientie falsi nominis, id est questiones Iudeorum, quas solent opponere, que uidentur questiones esse scientie, sed falso nomen scientie habent, quia non est ibi scientia quam, scientiam falsi nominis quidam promittentes, id est ostendentes, tanquam uera scientia sit circa fidem exciderunt, id est a ueritate fidei alieni peierunt. Gratia Dei tecum, subaudis sit. Amen, id est fiat quod oro, uel uerum est quod hactenus dixi, etc.



IN EPISTOLAM II AD TIMOTHEUM.



ARGUMENTUM.


Secundam Epistolum Timotheo scripsit ab urbe e carcere de exhortatione martyrii, et quid futurum sit temporibus nouissimis, et sua passione; et ut perseueraret in officiis recte predicationis, et sancta operatione, etc.



CAPUT PRIMUM.

Paulus apostolus. Cuius Apostolus? Christi Iesu per uoluntatem Dei Patris, secundum promissionem uite que est in Christo Iesu. Deus omnipotens Pater ad hoc uoluit eligi per Filium suum Paulum apostolum, ut per illum annuntiaret promissionem uite eterne, que est in Christo Iesu, id est que datur per fidem Christi Iesu electis. uita enim eterna per  Christum datur, quia in illo consistit, sicut ipse dicit: Ego sum uia, ueritas et uita ; et: Hec est uita eterna ut cognoscant te, et quem misisti Iesum Christum, unum et uerum Deum .

Timotheo carissimo filio, in Greco habetur germanissimo fratri; gratias ago Deo meo, cui seruio a progenitoribus, siue a patribus meis, in conscientia pura, id est in mente pura ab omni fictione et simulatione, quod sine intermissione habeam tui memoriam. Quidam codices habent: quam sine intermissione, sed melius est dicere quod legimus in Genesi , quod Abraham reuertente a cede quatuor regum, occurrerit ei Melchisedech, sacerdos Dei summi, et obtulerit et panem et uinum, cui Abraham  dedit decimas de predis omnium hostium; et dicit idem Paulus apostolus in epistola ad Hebreos, quod Leui, qui decimas accepit a fratribus suis, ipse decimatus est in proauo suo Abraham. Adhuc enim in lumbis erat Abrahe, quando decimas dedit Melchisedech sacerdoti. Unde considerandum est, quia sicut Leui in proauo suo decimatus est, ita Apostolus in Abraham, Isaac, et Iacob, aliisque patribus Deo seruiuit. Et hoc est quod dicit: Gratias ago Deo meo cui seruio a progenitoribus meis. Hoc autem ideo dicit ut ostendat eamdem fidem habuisse ut ueteres patres qui Domini aduentum precesserunt, quam habebat ipse aliique apostoli, et ab illis patribus descendit ad apostolos, et ab aliis ad nos, sicut et a nobis descendit ad illos qui futuri sunt. Refert  autem gratias Deo, quo donante semper erat memor discipuli sui Timothei, nec poterat illius obliuisci; uel etiam in hoc referebat ei gratias, quia seruiebat illi a progenitoribus suis, desiderans te uidere ut gaudio replear de tuo aduentu, memor lacrymarum tuarum quas fudisti a me recedendo. Quando Apostolus ista sciebat, Timothus erat ultra mare, et ipse iacebat in carcere constrictus catenis et cippo: ideoque tantum desiderabat illum, ut in illo haberet aliquam consolationem. Nam quando ab illo discessit Timotheus, amarissimas fudit lacrymas. Recordationem accipiens, siue habens eius fidei que est in te non ficta, quia bonis operibus illam exornas, que fides habitauit primum in auia tua Loide et in matre tua Eunice. Genealogiam Timothei  ad memoriam reducebat Apostolus, ut ostenderet amorem suum quem habebat non solum erga illum, sed etiam erga parentes eius, quorum memoriam habebat; certus sum autem quod et in te, subaudis habitat eadem fides.

Propter quam causam, quia fidem ueram habes, admoneo te ut resuscites gratiam Dei, que est in te per impositionem manuum mearum. Quia Timotheus mansuetissimus erat et nimie patientie, hortatur illum Apostolus quatenus fortiter consistat in predicationis officio, et fortiter redarguat negligentes, inquiens: Ideo admoneo te ut euigilare facias in te gratiam Dei, ut sine timore predices, et corripias peccantes. Gratiam autem Dei appellat fidem, doctrinam, et operationem, que omnia gratis dantur.  Non enim dedit nobis Deus spiritum timoris, sed uirtutis. Duo sunt timores, unus bonus, alter malus: malus timor est qui a diabolo immittitur, quem habuit Petrus quando Dominum negauit, et de quo dicit Dominus: Nolite timere eos qui occidunt corpus ; bonus autem timor a Deo datur, quem dicit Isaias super Dominum requieuisse. Et requiescet, inquiens, super eum spiritus timoris Domini , et de quo Dominus in Euangelio: Timete, inquit, eum qui potest animam et corpus perdere. De malo ergo timore, per quem quis discedit a fide, dicit Apostolus hic: Non dedit nobis spiritum timoris, ut timeamus persecutores huius seculi, et cessemus propter hoc a predicatione, sed spiritum uirtutis, id  est fortitudinis, ut constanter annuntiemur uerbum fidei et dilectionis, ut diligamus Deum et proximum; et sobrietatis, ut in omnibus sobrie et temperate agamus.

Noli itaque erubescere testimonium Domini nostri. Erant quidam illo tempore qui erubescebant dicere Christum esse hominem uerum, et mortuum, et passum: quidam etiam negabant illum natum esse de uirgine, et resurrexisse a mortuis. Quapropter alloquitur Timotheum, inquiens: Nolite uerecundari testimonium prebere Christo, quia natus est de uirgine, quod passus est, quod mortuus est, quod resurrexit, atque ascendit ad celos, ubi sedet nunc in gloria paterna. Sed neque me uinctum eius erubescas aut despicias, quia non causa furti aut homicidii  teneor astrictus uinculis, sed pro ueritate. Sed collabora Euangelio. Laboro ego, collabora tu mecum, secundum uirtutem Dei, qui nos liberauit a morte et uocauit uocatione sua sancta. Hic iungit se omnibus Apostolis, quia Domino sunt uocati. Nam sicut Petrus, Andreas, Iacobus et Ioannes a Domino uocati sunt, quibus dixit: uenite post me, faciam uos piscatores hominum , ita apostolus Paulus uocatus est de celo, dicente Domino: Saule, Saule, quid me persequeris?  Ista ergo uocatio sancta fuit quia per illam sanctificati sunt non secundum opera nostra, id est merita nostra uocauit nos, sed secundum propositum suum, id est, secundum quod ipse definiuit et predestinauit, uocauit nos, et secundum gratiam que data est nobis in Christo Iesu,  ante tempora secularia. Tempora secularia debemus hic intelligere tempora et secula que ex eo tempore esse ceperunt, quo mundus factus est, et dies, et nox. Nam antea non erant secula neque tempora, quousque uenit uicissitudo dici et noctis, et mutabilitas temporis, sed quasi euum erat. Igitur ante omnia secula et tempora, data est apostolis gratia in predestinatione Dei, quod apostoli Christi essent futuri, et omnes etiam electi a Deo predestinati sunt in Christo ante initium mundi, sicut in epistola ad Ephesios dicitur: Qui predestinauit nos in ipso, id est in Christo ante mundi constitutionem; de qua predestinatione dicit Dominus in Euangelio: Clarifica me, tu Pater, apud temetipsum claritate quam habui in predestinatione, priusquam mundus esset  . Manifestata est autem, subaudis eadem gratia, nunc in ultima etate, per illuminationem Saluatoris nostri Iesu Christi, id est per doctrinam et miracula illius qui lux est, et qui illuminat omnem hominem . Ostensa est et manifestata illi gratia in mundo, que est predestinata ante exordium mundi, qui destruxit quidem mortem resurgendo, a mortuis et electos suos de morte reuocando; illuminauit autem uitam et incorruptionem per Euangelium, id est uitam eternam, et incorruptionem, atque immortalitatem quam habet in se, ex quo resurrexit a mortuis, quia resurgens a mortuis, iam non moritur. uel ostendit et manifestauit, siue illuminat per predicationem Euangelii, quoniam sicut  ille uiuit, ita speramus nos resurgere et uiuere sine fine feliciter cum illo, in quo, subaudis Euangelio, positus et constitutus sum ego predicator.

Ob quam causam, subaudis quia ego constitutus sum predicator Euangelii, etiam hec patior, sed non confundor, id est non erubesco. Quid patiebatur Apostolus? persecutiones, flagella, carceres, uincula, cippum, famem, sitim, et cetera talia incommoda. Scio enim cui credidi, id est Christo, ideoque non confundor inter tormenta, et certus sum quia potens est depositum meum seruare in illum diem. Depositum posuit per commendatum, et quid Apostolus habebat commendatum Christo? salutem suam habebat apud illum commissam; inde dicit: Certus sum quia Christus cui credidi, potens  est seruare salutem meam in illum diem, id est in diem iudicii, quia salutem in spe et in fide illius collocaui.

Formam habens, id est exemplum sanorum uerborum que a me audisti. Sana uerba sunt siue sana doctrina, quando hoc quod predicatur operibus impletur.

Bonum depositum custodi per Spiritum sanctum qui habitat in nobis, id est doctrinam et operationem quam tibi commendaui, custodi per uirtutem Spiritus sancti, qui est in nobis; uel depositum quod accepisti per Spiritum sanctum custodi.

Scis quia auersi sunt, id est recesserunt a me omnes qui in Asia sunt. Si Apostolus interim predicauit in Asia, donec omnes Asiani crederent, sicut in Actibus apostolorum Lucas dixit, quare hic dicit  Apostolus a se omnes recessisse? Et ibi ergo et hic totum pro parte positum est. Crediderunt ergo omnes Asiani electi et predestinati, recesserunt omnes reprobi et non predestinati, ex quibus est Phygelus et Hermogenes. Alter fuit Phygelus, et alter fuit Philetus, et tamen uterque apostata Phygelus et Hermogenes socii fuerunt, de quibus hic dicitur, et Philetus similiter et Hymeneus, de quibus in subsequentibus sermo habebitur. Phygelus ergo et Hermogenes adheserunt non simpliciter beato Apostolo, sed ut explorarent eius predicationem et conuersationem, et reprehenderent eum; sed cum hoc non potuissent, recesserunt ab illo, quia non erant recte fidei.

Det misericordiam Dominus Onesiphori domui, id  est familie illius. Iste Onesiphorus Asianus fidelis erat affectus per predicationem Apostoli. Qui cum sui causa uenisset Romam ad imperatorem, ut pote quia nobilissimus erat magneque dignitatis, requisiuit ubi esset Apostolus; et cum reperisset illum esse in carcere, non est dedignatus ad illum uenire, sed consolatus est illum, et prebuit ei que necessaria erant. Inde dicit Apostolus: sepe me refrigerauit, suo colloquio et consolatione, et catenam meam non erubuit.

Det illi Deus Pater inuenire misericordiam in illa die a Domino, subaudis Filio, id est in die aduentus Filii Dei ad iudicium, det illi Deus Pater misericordiam inuenire. Tale est hoc quale et illud quod  legitur in Genesi: Pluit Dominus Filius a Domino Patre. Quanta Ephesi ministrauit, idem Onesiphorus non solum mihi et tibi, uerum etiam aliis fidelibus; tu melius nosti, subaudis quam alius.



CAPUT II.

Tu uero, fili mi, confortare in gratia Dei uel in sapientia Dei, que est in Christo Iesu, et que audisti a me per multos testes, siue que audiuisti coram multis testibus, hec commenda fidelibus hominibus, qui idonei erunt et alios docere. Illis debet committi predicatio diuina qui apti sunt illi officio in omni conuersatione sua, uidelicet ut quod predicant ore, confirment operibus.

Nemo militans Deo implicat se negotiis secularibus,  quia nemo potest duobus dominis seruire , Deo et seculo. Secularia negotia sunt, per usuras et adulationes lucra temporalia acquirere, sicut faciunt illi qui regibus et comitibus ideo seruiunt, ut ab eis temporalia accipiant beneficia. A talibus debent se custodire episcopi, qui  predicationi debent semper insistere et orationibus. Et non solum episcopi, sed etiam omnis ordo ecclesiasticus debet se inquantum ualet ab his immunem reddere: ideoque debet qui Deo militat ab his se remouere, ut ei placeat Deo, cui se probauit, id est cui se deuouit tempore baptismatis.

Laborantem agricolam oportet primum de fructibus sui laboris percipere. Quantum ad litteram pertinet, dignum est ut agricola et uinitor primum fructus  sui laboris degustent: altiori autem sensu, ager est hic mundus uel Ecclesia; agricole et uinitores sunt predicatores, qui ligore uerbi Dei excolunt, corda auditorum; qui debent fructus sui laboris, id est uictum, et calceamentum, et uestimentum accipere ab auditoribus suis, qui dignus est operarius mercede sua. Et primum debent illi suam necessitatem implere ex his que accipiunt, et sic postmodum aliis de his que supersunt ministrare. Fortasse querit aliquis quare Apostolus, qui labore manuum suarum uiuebat, talia preceperit Timotheo, uidelicet ut acciperet ab auditoribus suis ea que necessaria sibi erant? Cui respondendum est Timotheum bone uoluntatis atque intentionis fuisse; et quia ipse sciebat beatum Apostolum labore manuum suarum uiuere,  nichilque accipere a subiectis, uolebat imitari magistrum; sed non uolebat operari, grauatus infirmitate stomachi. Quapropter scripsit ei Apostolus quatenus acciperet a subiectis subsidia, consulens infirmitati illius. Unde et subidit: Intellige que dico, subaudis quia ad te pertinent. Dabit enim tibi Dominus intellectum, non solum in hic, sed etiam in omnibus.

Memor esto Dominum Iesum resurrexisse a mortuis, ex semine Dauid, id est de progenie Dauid: secundum Euangelium meum, id est secundum predicationem meam. Non oportet Timotheum, ita scribebat Apostolus, ut ipse ignoraret, sed propter hereticos quos peruidit futuros, qui dicturi erant  Christum non resurrexisse a mortuis, neque natum de uirgine. Si enim de uirgine natus non est, utique nec de semine, id est de progenie Dauid descendit. Sed ueritate roboratum illum de semine mulieris esse natum sine semine uiri, et tamen uirgo permansit.

In quo Euangelio laboro usque ad uincula quasi male operans, id est quasi latro aut homicida: sed uerbum Dei non est alligatum, id est licet ego sim alligatus corpore, tamen uerbum Dei non est alligatum; quia semper predico positus in uinculis.

Ideo, subaudis quia uerbum Dei non est alligatum, omnia incommoda sustineo propter electos, id est propter illos qui electi et predestinati sunt ut salutem consequantur.

Nam si commortui sumus, et conuiuemus, id est si morimur peccatis in baptismate, sicut Christus mortuus  est carne sine peccato, uiuemus utique cum illo uita eterna, si in bonis operibus permanserimus, et superuiuemus in spe.

Si sustinebimus, subaudis tribulationes et passiones pro Christo in hoc seculo, sicut ipse sustinuit pro nobis, et conregnabimus cum illo in eterna beatitudine; si negauerimus, subaudis illum coram hominibus, et ille negabit nos, sicut ipse dixit: Qui negauerit me coram hominibus, negabo eum coram Patre meo .

Si non credimus illum, subaudis Filium Dei esse et uerum Deum, ille fidelis manet, id est uerus Deus manet. Sicut Deus omnipotens non eget nostra laude, sic etiam si adheremus illi non crescit, neque recesserimus  decrescit, quia semper manet idem. Negare seipsum non potest, id est negare seipsum non uult quod non sit Deus, ut beatus Augustinus dicit: nec enim decet Deum ut semetipsum neget.

Hec commone, testificans coram Deo, id est testem Deum inuocans. Noli uerbis contendere, subaudis neque cum gentibus neque cum Iudeis; ad nichil enim utile est contendere, nisi ad subuersionem siue ad deceptionem audientium. Sepe dum contendunt homines de questionibus Scripturarum, maxime illi qui sapientes uidentur esse decipiunt corda auditorum simplicium, quia plerumque talia proferunt que contra salutem sunt et contra ueritatem, non curantes nisi tantummodo ut uindicant. Attamen si aliquid disputandum est de Scripturis diuinis, inter  sapientes potius collatio est habenda cum ratione, quam contentio cum furore.

Sollicite, id est studiose, cura teipsum probabilem, id est probatum et laudabilem, exhibere Deo operarium inconfusibilem, siue irreprehensibilem, recte tractantem et cum ueritate exponentem uerbum ueritatis.

Profana autem, id est irreligiosa et ueritati contraria, et uaniloquia que nullam utilitatem habent, deuita et fuge. Multum enim proficiunt ad impietatem, id est multum preualent ad irreligiositatem uaniloquia, et sermo eorum, id est sermo hereticorum ut cancer serpit. Sicut morbus qui appellatur cancer, quando nascitur in membro hominis, totum membrum  occupat, et plerumque totum corpus mortificat, quia magis ac magis seruit, id est crescit, carnemque comedit, ita sermo hereticorum uitam anime comedit, id est fidem comedit et mortificat ipsam animam suo errore: et sicut cancer serpit, id est crescit de membro in membrum, ita error crescit de uno transeundo in plurimos. Ex quibus hereticis uaniloquia siue inaniloquia habentibus est Hymeneus et Philetus, qui a ueritate fidei exciderunt, siue ceciderunt, dicentes resurrectionem iam factam. Due resurrectiones a Domino sunt prolate et a nobis credite: prima est que fit in anima et in fide, quando homo qui mortuus est in infidelitate, in inobedientia, in iniustitia, omnibusque peccatis, uenit ad baptismum, et per fidem qua credit in Deum  omnipotentem, et per gratiam baptismatis resurgit ad fidem et obedientiam. De qua resurrectione dicit Dominus: uenit hora, et nunc est quando mortui audient uocem Filii Dei; et qui audierint, id est qui obedierint, uiuent . Altera est generalis corporum quid erit in die iudicii, de qua etiam ait Dominus: uenit hora in qua omnes qui in monumentis sunt audient uocem Filii Dei, et procedent . De illa resurrectione que fit in anima et in fide loquitur hic Apostolus quam Hymeneus et Philetus dicebant iam esse. Et nunquid uerum non dicebant? uerum utique, neque proter hoc reprehenduntur ab Apostolo; sed propterea quia istam solummodo confitebantur, alteram que erit in corpore denegantes. Omnes enim secte que suum errorem hominibus  inserere presumpserunt, non negauerunt istam mentium resurrectionem, ut beatus Augustinus dicit, sed corporum, ne dicerent eis: Si non resurget anima, quare mihi talia loqueris? Quid in me facere uis? Si non facis ex deteriore meliorem, quare mihi loqueris? Multi tamen carnis resurrectionem negauerunt, sicut Hymeneus et Philetus, qui a fide et societate beati Pauli recedentes seminabant errorem huiusmodi: Quicunque baptizatus est iam resurrexit in anima. Non est necesse ut timeat aliquis, quia non erit resurrectio corporum.

Sed firmum fundamentum Dei stat, habens signaculum hoc. Quasi diceret aliquis: Et quis poterit resistere eis, Phileto scilicet et Hymeneo? Ideo subiecit statim: Firmum autem fundamentum Dei  stat. Firmum fundamentum Dei appellat fidem firmam qua credimus Deum omnipotentem, sicut credendum est, et qua credimus resurrectionem animarum in presenti et corporum in futuro. Istud fundamentum stat in cordibus fidelium habens hoc signaculum, subaudis quod sequitur: Nouit Dominus qui sunt eius. Ista est impressio sigilli, quia nouit, id est elegit Dominus illos qui ad eius hereditatem pertinent. Et hoc est signaculum fidei, quia aliis recedentibus a fide, illi qui electi sunt, nullo modo possunt seduci. Nam Dei cognoscere, eligere est. Et si ita est, id est si Dominus eligit illos qui sunt eius, discedat ab iniquitate, id est ab hominibus iniquis, et si non ualet corpore, saltem mente. uel etiam ab  omni iniquitate et errore recedat omnis electus qui nominat nomen Domini, sicut nominandum est, corde uidelicet, ore et opere.

In magna autem domo non solum sunt uasa aurea et argentea, sed et lignea et fictilia. Quantum ad litteram attinet: in magna domo regis, aut alicuius hominis magni sunt uasa aurea et argentea in honorem in quibus ipse comedit et potat: sunt lignea et fictilia in contumeliam ubi concoquuntur carnes et defertur aliquid. Altiori autem sensu, ista magna domus sancta Ecclesia est, que tante magnitudinis est ut ab oriente usque ad occidentem, a meridie usque ad septentrionem protendatur. In qua sunt uasa aurea et argentea, electi: sunt lignea et fictilia, reprobi. Per aurum intelliguntur illi qui spiritalem  sensum habent, per argentum minoris dignitatis qui habent eloquium et sermonem. Isti sunt in honorem, quia ad honorem et gloriam patrie celestis subleuabuntur: lignea et fictilia sunt reprobi, qui demerguntur in supplicium damnationis.

Si quis ergo se emundauerit ab istis, subaudis hereticis et erroribus, erit uas in honorem. Iuuenilia autem desideria, id est adulterium, immunditiam, luxuriam, furtum, rapinam, uenationem, uagabunditatem, omnemque lasciuiam, deuita et fuge. Sectare, id est amplectere iustitiam, ut recte uiuas: ac si diceret: In locum iuuenilium desideriorum insere istas uirtutes.

Stultas autem questiones Iudeorum, hereticorum atque gentilium, et que sunt sine disciplina, id est  sine aliqua utilitate, deuita, quia generant lites, lites uero generant odium.

Seruum autem Domini oportet docibilem esse. Quantum ad proprietatem uerborum pertinet, hoc distat inter docilem et docibilem, quia docilis est qui alios potest docere: docibilis qui facile potest doceri; unde dicitur: Erunt omnes docibiles Deo , id est facile docebuntur a Deo. Sed Apostolus non curans de proprietate uerborum, uidetur in hoc loco docibilem posuisse pro docili: quia episcopus docilis debet esse, id est alios debet docere.

Cum modestia corripientem eos qui resistunt ueritati, ne forte det illis Deus penitentiam, subaudis de pristinis erroribus et peccatis, ad agnoscendam ueritatem.  Hic sermo quo dicit ne forte, uel sicut quidam codices habent, ne quando det illis Deus penitentiam, pro si forte ponebatur antiquitus, sed modo inusitatus habetur. Corripientem, inquit, eos cum modestia, si forte det illis Deus penitentiam. Et resipiscant a diaboli laqueis, id est ut recedant ab erroribus diaboli, quibus illaqueati tenentur et incipiant iterum sapere ueritatem. Nam resipiscere est quasi resapere. A quo, id est a diabolo, capti tenentur ad ipsius diaboli uoluntatem peragendam.



CAPUT III.

In nouissimis diebus, id est in ultima etate, erunt homines seipsos amantes, subaudis, non Deum. Seipsum  amat qui sibimetipsi placet, qui desideria et uoluntates proprias implet, non Dei: nec potest dicere cum Petro ueraciter: Tu scis quia amo te . Nam ille Deum amat qui non querit suam uoluntatem, sed Dei. Paulus apostolus propheta erat, ideoque prophetauit que modo sunt in ecclesia, et que adhuc futura sunt. Qui enim hoc animo pascunt oues Christi, ut suas uelint esse, non Christi, se conuincuntur amare, non Christum. Et erunt cupidi, id est amatores pecuniarum; elati, uolentes aliis dominari; superbi, gloriantes de honoribus quos a subiectis accipiunt; blasphemi, Deum blasphemantes per hereses; parentibus non obedientes, id est patribus spiritalibus uel etiam patri et matri; ingrati, beneficiis Dei, uel malum pro malo  reddentes; scelesti, patrem et matrem non honorantes, modum peccati transcendentes, uel interficientes animas suas et alienas; sine affectione, id est sine dilectione, non compatientes infirmis; criminatores, id est detractores, famam sanctorum maculare conantes; incontinentes, id est cupiditates pessimas non refrenantes; immites, id est seui, lites generantes; sine benignitate, id est sine beneuolentia, nescientes neque uolentes subuenire aliis; proditores, id est facta bonorum hominum, que occultanda sunt, inimicis indicantes et manifestantes: quia non est homo qui faciat bonum et non peccet; proterui, id est procaces, uerecundiam humanam inuerecunda excogitatione perturbantes; uoluptatum amatores magis quam Dei, id est spiritalibus gaudiis letitias  temporales anteponentes, et desideria carnis perficientes. Hec omnia uitia ex illa radice pullulant quod sunt homines seipsos amantes.

Habentes quidem speciem pietatis, id est exemplum religionis, uirtutem autem eius abnegantes. uirtus religionis siue pietatis est finis siue completio precepti, id est caritas de corde puro et conscientia bona, et fide non ficta, id est caritas cum fide, et spe, et cum exsecutione bonorum operum.

Ex his enim, subaudis hereticis, sunt qui penetrant domos, et captiuas ducunt mulierculas oneratas peccatis. Preuidit Spiritu sancto repletus Apostolus Manicheos hereticos futuros et alios, et loquitur de futuro quasi de presenti. Manichei enim ingrediebantur in domos mulierum et decipiebant eas, et  hoc maxime apud Persidem. Inde dicit Apostolus: Erunt, inquiens, quidam qui penetrabunt mulierum domos, et ducent mulierculas captiuas a sensu recte fidei ad prauum sensum oneratas peccatis. Que ducuntur uariis desideriis atque erroribus; semper discentes, et nunquam ad scientiam ueritatis peruenientes. Studium uidentur habere, sed non perueniunt ad hoc ut discernant inter ueritatem et mendacium, inter bonum et malum.

Quemadmodum autem Iannes et Mambres restiterunt Moysi, ita et hi resistunt ueritati. Animositas hereticorum semper inquieta est. Quos magi Pharaonis haberent conatus demonstrat Apostolus Iannes et Mambres duo fratres fuerunt magi, quorum  nomina Apostolus non inuenit in diuinis libris, sed in apocryphis, id est in occultis, qui ab omnibus non sunt legendi, quia inter uera multa continentur falsa. Isti ergo duo magi restiterunt Moysi, quando et uirgas suas conuerterunt in dracones, sicut Moyses suam, et aquam in sanguinem. Sed cum peruentum esset ad tertium signum, id est ad cymphes, ibi defecerunt, dicentes: Digitus Dei hic est. Sublato enim signo a terra, sublata est et eorum magica maleficentia. Et bene etiam a tertio signo superati sunt, quia uirtute Spiritus sancti, qui tertia persona est Trinitatis, illorum maleficentia est uicta. Homines dico erunt corrupti mente reprobi circa fidem, id est non probi, sed ultra non poterunt, subaudis resistere, si adhibita fuerit ueritas. Sic factum est  statim ut heretici in concilium uerorum doctorum uenerunt, et cum illis ceperunt habere narrationem ultra non potuerunt superare suis erroribus alios, sicut Eluidius superatus a beato Hieronymo, et alii heretici ab aliis ueris doctoribus.

Tu autem assecutus es meam doctrinam et institutionem, quod idipsum est. Instituo autem dicitur quasi intus statuo. Et assecutus es etiam propositum meum bene uiuendi.

Omnes qui uolunt pie, id est religiose ac iuste, uiuere in Christo Iesu, persecutionem patientur aut a diabolo, aut a malis hominibus, uel etiam a suis ipsis membris.

Omnis scriptura diuinitus inspirata, id est a Deo data, utilis est ad docendum alios, ad redarguendum  negligentes, ad corripiendum uolentes in malitia permanere, ad erudiendum in iustitia, ut perfectus sit homo Dei, ad omne opus bonum instructus.



CAPUT Iu.

Testificor coram Deo et Christo Iesu, qui iudicaturus et uiuos et mortuos, per aduentum ipsius et regnum eius, predica uerbum Euangelii: Insta in admonitione opportune uolentibus et in portu quietis consistentibus, importune nolentibus: argue peccantes, obsecra bene laborantes ut in melius proficiant, increpa illos qui nolunt corrigere se in omni patientia et doctrina. Quid est quod ad Titum scribens precepit illi, inquiens increpa cum omni imperio, et ad Timotheum similiter epistolam dirigens dicit, increpa cum omni patientia, nisi quia medicus erat  amborum? Nam Titus nimie erat patientie, ideoque precepit ei et instigauit ad hoc ut increparet cum omni imperio, ne forte propter suam mansuetudinem non corriperet delinquentes. Timotheus autem quia acrioris animi erat, necesse habebat admonere, ut cum omni patientia increparet delinquentes, ne forte ultra modum dure increpans, in desperationem aliquem pusillanimem poneret.

Ad sua desideria coaceruabunt sibi magistros, id est ueritatis magistros contemnentes, congregabunt sibi magistros qui illa loquantur que ipsi desiderant, et ad uoluntatem ipsorum pertinent. Prurientes auribus. Prurire est scalpere; illi pruriunt auribus qui semper aures habent intentas ad hoc ut aliquid noui audiant.

 Opus fac euangeliste. Opus euangeliste est docere et operari, sicut legimus de Christo, quia cepit iehsu facere et docere . Qui ergo bonum aliquod denuntiat, sed ipse idipsum opus non implet quod docet, euangelista quidem appellari potest, sed opus euangeliste non facit. Ministerium tuum imple. Ministerium illius erat alios docere, ut eo recedente a corpore, remaneret aliquis qui in eius locum subrogari potuisset, et est sensus: Tempus mee passionis iam imminet, in proximo est et tuus recessus. Sicut ergo te docui, ut remaneret post me qui ministerium meum impleret, sic et tu alios instrue qui tibi succedant; et quasi ei diceret Timotheus: Quare mihi precipis ut ministerium meum impleam? subiunxit, inquiens:

 Ego enim iam delibor, et tempus mee resolutionis instat, siue imminet. Libare dicimus degustare, et fundere, uel immolare: inde componitur: delibo, debas, et delibor, delibaris, hic autem pro sacrificatione et immolatione ponitur, ac si diceret: Ego enim iam immolor. Sacerdos Petri et Pauli exstitit Nero, sed eius immolatio non est reputata ad gratiam, mors autem illorum gratissimum sacrificium fuit Deo.

Bonum certamem certaui, id est bene pugnaui, cursum consummaui. Sicut ille qui in stadio currebat, perueniens ad locum destinatum, brauium sibi promissum accipiebat, sic beatus Apostolus inter metas fidei currens, peruenit ad coronam sui laboris. Unde ipse dicit: Fidem seruaui.

 In reliquo, siue de reliquo uel de cetero, reposita est mihi et reseruata apud Deum, corona iustitie quam reddet mihi Dominus in illa die, id est in die iudicii, iustus iudex. Sic loquitur de die iudicii absolute, quasi de re omnibus nota. Re enim uera omnibus certa et nota debet esse illa dies, et ab omnibus exspectanda. Non solum autem mihi, subaudis reddet coronam, sed et his qui diligunt aduentum eius. Illi diligunt aduentum eius qui securi de premio sperant se remunerari ab illo. Sicut rex quilibet aut imperator alicui suorum principum coronam tribuebat antiquitus uictoriam reportanti ab hostibus, ita Dominus suis uictoribus et militibus premia eterna et brauia sine fine mansura donabit.

 Demas me reliquit diligens hoc seculum magis quam Deum, et abit Thessalonicam. Iste adhesit beato Apostolo per multum tempus, sed cum tempus persecutionis aduenisset, recessit ab illo, factusque est apostata.

Crescens in Galatiam. Iste exstitit fidelis, et causa predicationis abiit ad alias nationes, Apostolo uolente: similiter et Titus.

Marcum assume, et adhuc tecum. Est enim mihi utilis in ministerio predicationis. Iste est Marcus euangelista, qui cum Petro et Paulo multo tempore mansit, aliquando morans apud Petrum, aliquando apud Paulum.

Penulam quam reliqui Troade apud Carpum, ueniens  affer tecum, et libros, quos ibi dimisi, maxime autem membranas defer, ubi scribam meas epistolas. Penula uestis erat consularis, qua induebantur consules Romani quando ingrediebantur in curiam. Sed forte queret aliquis quomodo uel unde acciderit hoc genus uestimenti beato Apostolo? Cui respondendum est: Romanos ante aduentum Domini hunc habuisse morem siue consuetudinem, quando monarchiam totius orbis sibi acquirebant, ut quecunque gens eis cum pace et coronis occurrisset, darent ei libertatem, intantum ut fratres eorum dicerentur, ciuesque Romani appellarentur, dabantque eis potestatem edificandi curiam et habere consules, sicut et illi habebant. Pater igitur Pauli de Giscali oppido terre repromissionis fuit, ubi natus  translatus est in Tarsum Cilicie. Quodam tempore uenientibus Romanis per Ciliciam occurrit eis ipse cum aliis Tarsensibus, utpote qui nobilis inter illos habebatur: excepit eos cum pace. Tunc Romani dederunt eis libertatem supradictam, et potestatem edificandi curiam, uestesque induere consulares, ut penulati intrarent in curiam more Romanorum, ibique pater beati Pauli penulam accipere meruit causa dignitatis. Post cuius mortem Apostolus ob memoriam eius recordationis, hanc uestem sibi retinuit.

Alexander erarius multa mala mihi ostendit. Iste est Alexander de quo iam supradiximus, qui reuersus est ad apostasiam. Et quia erat artifex, fabricabat edes Diane apud Athenas, unde et ipse commouit  omnem ciuitatem contra Apostolum; resistens fortiter predicationi eius. Reddet ei Dominus secundum opera eius. Non ait: Reddat optatiuo modo, sed reddet indicatiuo, quod uerbum prenuntiantis est, non imprecantis. Sic dicit et de illa hypocrisi Iudeorum, cui euersionem imminere cernebat: Percutiet te Deus, paries dealbate . Prophete namque solent maxime figura imprecantis futura predicere, sicut figura preteriti temporis ea que uentura erant, sepe cecinerunt.

 In prima mea defensione nemo mihi affuit. Defensionem in hoc loco appellat persecutionem atque pressuram, quam sustinuit quando in primordio sue fidei missus est cum Barnaba a Spiritu sancto ad predicandum. Quam persecutionem bene uocat defensionem, quia tribulatio temporalis defendet electos in die iudicii a penis inferni. Omnes me dereliquerunt: non illis imputetur. Non orat pro Alexandro qui inuidentia fraternitatem oppugnando peccauerat, sed pro his orat qui non abruperant amorem, sed timore succubuerant ut eis ignoscatur. Quapropter interest multum cum post agnitionem Dei quisquam oppugnat fraternitatem, et aduersus ipsam gratiam qua reconciliatus est Deo, inuidentie facibus agitatur.

 Dominus autem mihi astitit, ut audiant omnes gentes uerbum predicationis de ore meo, et liberatus sum de ore leonis, id est de insidiis diaboli, de quo dicit Petrus: Aduersarius uester diabolus tanquam leo rugiens circuit, querens quem deuoret . uel etiam leonem appellat Neronem, de cuius manibus liberauit eum Dominus quando uenit Romam, adductus ab his qui preerant Iudee, ob hoc quia Cesarem appellauit. Nam cum uenisset Romam, duobus annis mansit in libera custodia, et in suo conductu, et postea transiuit ad alias nationes que erant in circuitu Rome. Nam quando ista scribebat, in libera custodia erat: et quia statim ut adductus est, non est interfectus idcirco dicit se liberatum.

 Dominus iehsu Christus cum spiritu tuo, sit. Dominus iehsu Christus, Deus et homo est, ideo orat Apostolus, ut uerbum Dei Patris, Dominus uidelicet iehsu, sit cum spiritu illius. Et si fuerit cum spiritu, erit et cum corpore. Gratia uobiscum, id est remissio peccatorum et reconciliatio Dei Patris omniaque bona que diuinitus gratis largiuntur, sint uobiscum. Amen. Id est fiat, uel uera sint que hactenus scripsi, etc.



IN EPISTOLAM AD TITUM.



ARGUMENTUM.


Transiens Apostolus a Creta insula ad alias nationes et ciuitatum incolas, reliquit Titum discipulum suum Crete uice sua ut haberent nuper ad fidem uenientes protectorem, ne forte Iudeorum garrulitate, aut hereticorum latratu, a statu recte fidei subuerterentur. Sed ut illum sollicitiorem redderet, presertim cum castigatio seu hortatio magistrorum studiosorum studiosiores efficiat discipulos, commonefacit eum et instruit ad plenum de constitutione presbyterii et de spiritali conuersatione, et de hereticis uitandis qui Iudaicis fabulis credunt, scribens, ei a Nicopoli ciuitate.



CAPUT PRIMUM

Paulus seruus Dei. Cum Dominus ac Redemptor  noster apostolis suis dixerit . Iam non dicam uos seruos, sed amicos meos, queri potest quare egregius predicator et magister gentium seruum se postmodum uocauerit? Sed si bene perpenderimus, duo esse genera seruitutis, sicut et timoris, procul dubio luce clarius patebit, quia non exstitit contrarius uerbis Dominicis. Si quidem seruitus timoris est, qua timet seruus Dominum suum, et ancilla dominam suam, timentes ab eis flagellari: seruitus autem amoris est, qua timet bonus filius patrem suum, metuens animum eius offendere in aliquo, atque hereditate priuari. De seruitute ergo illa que pertinet ad timorem penatem, dicit apostolis quia iam non dicam uos seruos timoris, sed amoris. De illa uero que pertinet ad amorem filiorum, loquitur  alibi dicens: Cum feceritis omnia que precepta sunt uobis, dicite, Serui inutiles sumus, quod debuimus facere fecimus . Et Psalmista: Timor Domini sanctus permanens in seculum seculi . Hunc namque timorem habent et sancti angeli, quem profecto habuerunt apostoli per aduentum Spiritus sancti, per quem diffusa est caritas in cordibus eorum, quem et nos summopere debemus habere. Queri etiam potest, quid sit quod in Epistola ad Romanos seruum se Iesu Christi uocat, hic autem seruum Dei Patris: nam cum dicit Paulus, seruus Dei, nomine Dei, persona Patris accipitur. Ad quod dicendum, quia ut demonstraret in tribus personis unam essentiam unamque deitatem, atque unam potentiam esse, aperte ibi seruum se dixit Iesu Christi,  et hic Dei Patris: quoniam sicut ille tres persone regnant et dominantur omni creature, ita inseparabiliter omnem seruum sibi deuotum possident: ac per hoc quicunque seruus est Christi utique seruus est Patris ac Spiritus sancti. Apostolus autem Iesu Christi dixit: Sicut seruitus Apostoli indifferenter ad totam Trinitatem refertur, ita quoque apostolatus eius in commune ad totam Trinitatem est referendus. Tota enim Trinitas elegit illum ad predicationis gratiam, dicens ad apostolos: Segregate mihi Paulum et Barnabam in opus quod assumpsi eos . At uero considerate discreuit seruitutem ab apostolatu, quoniam non omnis qui seruus, statim et Apostolus, sed quicunque apostolus, utique et seruus. Secundum fidem electorum Dei.  Electos hic accipere debemus illos de quibus Dominus dicit: Non uos me elegistis, sed ego elegi uos , et de quibus idem egregius predicator, Qui elegit nos in Christo ante mundi constitutionem  eos uidelicet, qui non tantum uocati, sed insuper electi sunt ad gloriam sempiternam, secundum quorum electorum fidem Paulus Christi Iesu apostolus est, quia ad rectitudinem fidei quam ipsi apostoli tenuerunt, missus est ipse gentibus predicare. Et agnitionem ueritatis que secundum pietatem est. Ex superioribus pendet hoc modo: Apostolus Iesu Christi secundum fidem electorum Dei, et secundum agnitionem ueritatis, que ueritas secundum pietatem est. ueritas est Christus, qui dixit: Ego sum uia, ueritas, et uita : secundum cuius agnitionem  Paulus apostolus officium impleuit, imo secundum agnitionem totius Trinitatis, que summa ueritas est. In hoc enim secundum agnitionem ueritatis Apostolus exstitit, quia agnouit omnipotentem Deum trinitatem habere in personis, et unitatem in substantia deitatis. Et hec agnitio ueritatis, bene secundum pietatem  dicitur constare, quoniam ea docet, et ea amando amplectitur, que ad religionem ueri Dei pertinent. Est namque ueritas carens pietate, sicut in liberalibus artibus. Grammatica enim atque dialectica, ueritatem recte loquendi habent, et inter falsa et uera syllogismorum argumentatione diiudicat, sed tamen agnitionem pietatis minime in se habent, dum de  religione ueri Dei et salute anime non disputant. Geometria quoque et arithmetica simulque et musica, que numerorum subtilitate consistunt, agnitionem ueritatis, in se quidem habent, sed non est illa scientia pietatis agnitio. Ut ergo Apostolus ostenderet se agnitionem illius ueritatis habere, que secundum pietatem est, idcirco prouide ista protulit. Sequitur:

In spem uite eterne. Fides electorum et agnitio ueritatis, que secundum pietatem est, in spem uite eterne remunerationis posita est: quia quicunque fidem rectam habet atque agnitionem omnipotentis Dei, quam pie et religiose uiuendo exornat, utique spem eterne remunerationis possidet. Neque enim aliquis ualet habere fidem agnitionemque ueritatis,  si defuerit spes certa. Quam promisit, qui non mentitur, Deus, ante tempora secularia. Certum omnibus fidelibus est, quia omnis homo mendax, solus autem Deus uerax, qui potest cuncta implere que promisit. Ipse ergo qui non mentitur, quia summa ueritas est, ipse promisit fidelibus suis uitam eternam ante tempora secularia. Secularia dicuntur a sequendo, quod in se resoluantur: uarrone teste. Secula autem computantur ex eo quo materies informis per species discreta est, et ex quo Deus dixit: Fiat lux, et facta est lux . Ex eo enim cepit uarietas temporis et uicissitudo horarum pariterque dierum in semet resolui: ant a uero, ut doctores dicunt, non erat tempus sed euum, quod solummodo esse habebat. Nam inter tempus et euum hoc distat, quia euum  stabile est, tempus uero mutabile. Sed si hominibus promisit uitam eternam, quod omnino non dubium est, quomodo promisit illis qui necdum erant creati ante tempora secularia, nisi quia in eius eternitate in prescientia et predestinatione iam fixum erat quod congruo tempore futurum erat. Quamuis igitur humana diuinis ex toto non sint comparanda, dicamus aliquid sub exemplo, ut lucidius comprehendatur quod dicitur: Quilibet hominum cupidus filii, multo antequam habeat illum, procurat domos, familiam, possessiones prediorum, disponens in animo suo omnia illa dare filio, necdum adhuc nato: ita et omnipotens Deus in prescientia et predestinatione sua promisit fidelibus atque electis suis ante omnia  tempora uitam eternam dandam. Sequitur:

 Manifestauit autem temporibus suis uerbum suum in predicatione, que credita est mihi secundum preceptum Saluatoris nostri Dei. uerbum Dei Patris, Filius est, de quo Ioannes: In principio, inquiens, erat uerbum, et uerbum erat apud Deum, et Deus erat uerbum . Istud uerbum quod in natura Deitatis inuisibile erat, manifestauit Deus Pater per humanam naturam, in qua homo factus, uisibilis mundo apparuit temporibus suis, id est congruis et ab illo dispositis, de quibus idem Apostolus alias dicit: Postquam uenit plenitudo temporis, misit Deus Filium suum , etc. uita ergo eterna quam promisit Deus Pater electis ante omnia secula, uerbum illius est, quod de seipso dixit: Ego sum uia,  ueritas et uita . Et qui Filium promeretur habere qui est uita, habet utique Patrem cum Spiritu sancto, que tota Trinitas una uita eterna est, sicut ipse Dominus ait: Hec est uita eterna, ut cognoscant te, et quem misisti Iesum Christum , cum Spiritu sancto unum et uerum Deum esse. uitam igitur eternam, quam promisit ante omnia secula, id est uerbum suum, manifestauit Deus Pater temporibus suis, eo modo quo dictum est. Manifestauit quoque nobis, quoniam uidimus illum presentem in predicatione siue per doctrinam Pauli apostoli, que credita et commendata est ei secundum preceptum Saluatoris nostri Dei, qui dixit Apostolis: Segregate mihi Paulum et Barnabam in opus ad quod assumpsi eos . Saluator  autem Deus non alius intelligitur quam Filius. Ipse enim cum Patre et Spiritu sancto unus et uerus Saluator et Deus est.

Tito, dilecto filio. Filium suum eum uocat doctrina, exemplo, eruditione, atque disciplina, non tamen natura. Eodem modo Titus filius eius erat quo et Corinthii, quibus ipse dicebat: Per Euangelium ego uos genui . Nam ipse ad fidem Christi eum adduxerat. Secundum communem fidem. Non secundum omnium credentium fidem Titus filius eius erat, quoniam non omnium fides perfecta est. Sed secundum communem fidem dicit, hoc est secundum suam et illorum, quorum fides perfectissima erat. Gratia et pax a Deo Patre nostro et Christo Iesu Saluatore nostro. Amen



IN EPISTOLAM AD PHILEMONEM.



ARGUMENTUM.


Beato Apostolo predicatione euangelica intonante in Asia, credidit inter ceteros quidam uir nobilis, nomine Philemon, diuina gratia illustratus, et baptizatus est in sacro ac uiuifico fonte. Apostolo autem degrediente ab illis partibus, non est prosecutus eum Philemon, sed remansit in propria regione, ministrans de suis facultatibus fidelibus. Diues enim erat, abundans multis opibus. Habebat tamen seruum nomine Onesimum, adhuc infidelem, qui eum fugiens, furatus est bona eius. Et quia Dominus illius magne potestatis erat atque nobilitatis, timens comprehendi ab illo multisque tormentis affici, ut pote cui non paruum dispendium intulerat, transiit mare, et a Grecia uenit Romam; ibique reperiens  Apostolum retrusum in carcerem pro fide in Christo, accessit ad eum, quoniam agnoscebatur ab illo: sicque ab Apostolo instructus credidit, et baptizatus ministrabat ei. Et quia Apostolus predicabat seruos debere esse subditos dominis suis, duxit indignum seruum alterius sine uoluntate domini sui secum retinere. Quapropter dimisit illum ad dominum suum, scribens ei familiares litteras de carcere per eumdem seruum, quatenus susciperet illum cum affectu dilectionis, non inferens penas pro bonis ab illo sublatis: cuius Epistole principium illud est.



CAPUT UNICUM.

Paulus uinctus Iesu Christi. De nomine Apostoli sepius in aliis Epistolis disputatum est. Nunc uideamus  quare in exordio huius Epistole, uinctum Christi Iesu se dicat, et nomen apostolatus reticeat, quod in aliis solite ponere consueuit. Plus ergo uidetur dicere uocans se uinctum Christi Iesu quam apostolum: quoniam multi fuerunt qui dixerunt se esse apostolos Christi, dum predicarent, qui noluerunt esse uincti Iesu Christi, refugientes tormentum passionis. Non tamen omnis uinctus Christi Iesu uinctus dici potest, quoniam multi sunt qui latrocinio, aut sacrilegio,  aut aliqua culpa promerentur mitti in carcerem, uinculisque astringi: qui uero pro ueritate fidei uinculantur, dubium non est quin uincti Christi Iesu existant, sicut Paulus aliique apostoli, qui gloriabantur uincti Christi Iesu appellari. Digni enim habiti erant pro nomine Iesu contumelias pati . Dicit ergo se uinctum Iesu Christi, ut nullo modo auderet inexpletum dimittere neque denegare quod miles tanti regis rogabat. Et Timotheus frater. Timotheus cepiscopus eius erat ab illo ordinatus, ideoque frater in fide. Ponit autem cum nomine suo nomen cepiscopi sui, ut maioris auctoritatis esset eius Epistola. Potest et aliter intelligi: Quandocunque Apostolus Epistolas suas dictabat, erant in circuitu eius discipuli consedentes, et si alicui aliquid relatum  esset, ita ponebat in corpore Epistole ut pote sua uerba, recogitans quia sepe Dominus iuniori reuelat quod melius est. Quapropter quia particeps erat illius Epistole, ponebat nomen illius ut suum.

Philemoni dilecto et adiutori nostro, et Appie sorori carissime. In Greco non habetur dilectus, sed diligibilis. Non enim dilectus potest dici qui diligitur, et non diligit, neque est dignus dilectione. Diligibilis autem qui et diligitur et diligit, dignusque est dilectione: quod isti Philemoni satis congruit. Ipse enim dignus erat dilectione, ideoque diligebatur ab Apostolo, diligens et ipse Apostolum. Adiutorem eum uocat, quia opere predicationis collaborabat illis, et administratione facultatum suarum subueniebat fidelibus. Appia quam uocat sororem carissimam religiosa  femina creditur fuisse. Quam causa dignitatis sororem appellat in fide, non quod reuera soror eius exstiterit in carne. Fuit autem aut reuera coniux Philemonis, aut etiam soror natura. Inseritur nomen illius in medium inter duos uiros apostolicos, inter cooperatorem uidelicet Pauli, Philemonem, et commilitonem eius Archippum, ut tali ex utroque latere fulta comitatu, non uideatur ordinem sexus habere, sed meriti. Hic autem Archippus arbitrandus  est cum Paulo et Timotheo contra aduersarios pro Christi nomine aliquando dimicasse et uictor exstitisse. Quapropter nunc commilito illorum nuncupatur, siue quod in eodem certamine belloque uictor exstiterit, siue quod adhuc commilitaret illis in predicatione assidua. Et Ecclesie que est in domo tua. Philemone ad fidem ueniente, credidit uxor illius et liberi et maxima pars seruorum illius, quibus omnibus Apostolus uerba salutatoria dirigit, et quia plures erant, Ecclesie nomine designauit illos. Ecclesia siquidem Latino uocabulo dicitur conuocatio fidelium. Ut ergo putaretur certius non ad Archippi, sed ad Philemonis referendum esse personam, aperte patefecit, dicens: Que in domo tua est, o Philemon!

 Gratia uobis et pax a Deo Patre nostro et Domino Iesu Christo, subaudis sit. In omnibus Epistolis equale principium ponit, gratiam eis et pacem optans quibus scribit. Gratia autem est fides et remissio peccatorum, quam gratis consequimur in baptismo. Pax uero qua reconciliamur Deo Patri et angelis. Potest quidem et ita intelligi, ut ad Deum Patrem referatur quod dicit, Gratia uobis a Deo Patre nostro, et pax ad Dominum Iesum Christum, qui per sanguinem passionis sue factus est nobis pax et reconciliatio; sed quia una est Patris Filiique natura, melius est ut simul ad utrumque referamus et gratiam et pacem, sicut aliis Epistolis meminimus plenius exposuisse. Persona uero Spiritus sancti in donis suis intelligitur, uel ubi una persona Trinitatis  auditur, ibi tota Trinitas intelligitur.

Gratias ago Deo meo semper memoriam tui faciens in orationibus meis. Hactenus Paulus et Timotheus Philemoni, Appie et Archippo pariter scripserunt, tamen in sequentibus approbatur Apostolum tantummodo ad Philemonem scribere, et unum cum uno sermocinari. Hunc etiam morem in aliis Epistolis eius inuenire possumus, ut cum plures in prefatione ponuntur postea per totum corpus Epistole unus disputans inducatur. Quod autem ait, Gratias ago Deo meo, semper memoriam tui faciens in orationibus meis, ita accipiendum est, ut semper gratias ageret Deo pro illorum salute, quos Domino acquisierat semperque illorum memoriam ageret in orationibus, quatenus in fide recta bonisque operibus perseuerarent.  Nec mirum si ille qui alios hortatur, dicens: In omnibus gratias agite, et sine intermissione orate , ipse etiam hoc opere primum impleuerit. Et notandum quia cum dixisset, gratias ago Deo, statim subintulit meo, quoniam cum omnipotens Deus omnium communiter Deus sit, tamen illorum specialiter dicitur Deus esse, qui per fidem et uite meritum eum uenerantur et colunt, ut Abraham, Isaac, et Iacob, de quibus ipse dicebat Moysi: Ego sum Deus Abraham, Deus Isaac, et Deus Iacob , per fidem uidelicet rectam uiteque meritum: et quia beatus Apostolus fidem constantissimam habebat, per quam sciebat Deum sibi placabilem fore, uiteque meritum, quod non ignorabat illum delectari, cum fiducia dixit:  Gratias ago Deo meo, id est laudes refero illi cum gratiarum actione pro salute tua.

Audiens caritatem tuam et fidem quam habes in Domino Iesu et in omnes sanctos. Philemon qui tanta laude dignus erat apud Apostolum, haud dubium quin caritatem haberet erga Deum et proximum, fidem quoque haberet in Domino Iesu credendo in eum et in omnes sanctos, imitator fidei illorum existendo. Ille enim fidem et caritatem habet in Deum et in omnes sanctos, qui ipsam caritatem et fidem in operationem uertit. Sequitur: Ut communicatio fidei tue, subaudis quas communicas et participas fidei apostolice, euidens fiat in agnitione omnis operis boni in Christo Iesu. Potest ergo ex superioribus ita coniungi: Gratias ago Deo meo, audiens  caritatem tuam et fidem quam habes in Domino Iesu et in omnes sanctos, semperque memoriam tui facio in orationibus meis, ut participatio fidei qua participas fidei apostolice, euidens seu manifesta fiat omne bonum in se habere. Communicatio siquidem hic pro participatione fidei apostolice accipitur, cui ille participabat: quanquam et ad communionem possit referri, qua participabat fidelibus de facultatibus suis.

Gaudium enim magnum habui et consolationem in caritate tua, quia uiscera sanctorum requieuerunt per te, frater. In carcere erat beatus Apostolus, ibique famam Philemonis audiebat, quia maximum refrigerium prestabat sanctis in tribulatione positis. Unde et plenius inculcat quare dixerit, Gratias ago Deo  meo, memoriam tui faciens in orationibus meis. Dignum siquidem erat gratias agere Deo meo pro caritate illius, qui interno cordis affectu et profundo, animos sanctorum preces suscipiendo refrigerauerat. uiscera siquidem aliquando ponuntur pro filiis, aliquando pro interno et immenso dilectionis affectu, hic autem pro utroque accipi possunt. uiscera, inquit, sanctorum requieuerunt per te, frater, id est filii sanctorum in tribulatione et egestate positi, refrigerium acceperunt in consolatione tua, et in subministratione, qua eis ministrasti, siue interni sensus et magni affectus sanctorum requieuerunt per te. Magnum etenim refrigerium habent in tribulatione et egestate positi, dum aliquem repererint consolantem, quod aperte inuenitur implesse iste  Philemon.

Propter quod, subaudis quia interni affectus requieuerunt per te, multam fiduciam habens in Christo Iesu imperandi tibi quod ad rem pertinet, hoc est, ad utilitatem tuam. Propter caritatem magis obsecro, cum sis talis, ut Paulus senex, nunc autem uinctus Iesu Christi. Idcirco toties se repetit uinctum Christi Iesu esse, ut illum in fide perfectissimum redderet, nec desperaret si in eum aliqua contrarietas prorumperet, siue etiam quia illi aliter subuenire non poterat positis in tribulatione, saltem quod obsecrabat pro seruo facilius impetraret. Poterat autem illi imperare sicut ipse manifestat, ut pote Apostolus subiecto, presertim cuius studio ad fidem uenerat:  sed quia maximam caritatem habebat erga omnes sanctos, maluit obsecrare quam imperare. Nec enim erat necesse ut ex auctoritate apostolica ei imperaret. In hoc autem quod dicit, cum sis talis, ut Paulus senex, ostendit illum ceuum sibi, ac per hoc quasi honorabilius alloquitur illum, quam si esset iunior etate.

Obsecro te pro meo filio, quem genui in uinculis, Onesimo. uolens impetrare quod postulabat, iam non pro seruo Philemonis, sed pro suo filio precatur, ut dum audit illum ab Apostolo filium uocari, magis diligat illum ut fratrem, quam tormentis afficiat pro fuga et furto ut seruum. Genuerat autem illum in uinculis positus non carne, sed predicatione, sicut et Corinthios, quibus dicebat: Per Euangelium ego  uos genui . In uinculis enim tenebatur, quando ad illum uenit Onesimus, qui tibi aliquando inutilis fuit, nunc autem et mihi et tibi utilis: inutilis autem exstitit Onesimus domino suo Philemoni, quando non solum de seruitio illius fuga se subtraxit, sed insuper illius bona furatus est. Tibi, inquit, soli inutilis, non ceteris, nunc econtrario utilitatis compensatione qua et ipsi domino et Paulo utilis est ceterisque, per Paulum plus caritatis meretur quam odii ante meruerat. Domino suo in hoc erat iam utilis, quia seruiebat Apostolo pro domino suo, quod utique dominus eius debuerat agere, si presens esset. Apostolo in hoc erat inutilis, quia illo in carcere posito, uinculisque detento, ministrabat ei, prout in temporalibus, et insuper in spiritalibus, deferens  litteras Apostoli huc illucque.

Tu autem illum ut uiscera mea suscipe. uiscera, sicut iam diximus, significant internum cordis affectum, et plenam ex animo uoluntatem: cum totum quidquid in nobis est suscipitur a rogante: aliquando tamen intelliguntur et filii. Suscipe, inquit, illum ut mea uiscera, hoc est ut filium meum carissimum, uel in illo suscipe internum affectum dilectionis mee.

Quem ego uolueram mecum retinere, ut pro te mihi ministraret in uinculis Euangelii. Idcirco filium suum et filium uinculorum et ministrum Euangelii in uinculis constituti toties replicat, ut Philemon prudens dispensator tantum in prefatione laudatus non auderet negare, ne suis laudibus uideretur indignus.  Ut pro te, inquit, mihi ministraret, quia si fieri posset, tu debueras mihi in uinculis posito ministrare.

Sine consilio autem tuo nichil uolui facere, hoc est, nolui eum sine tuo consensu retinere, uti ne uelut ex necessitate bonum tuum esset, sed uoluntarium. Poterat quidem Apostolus sine uoluntate Philemonis Onesimum sibi in ministerium retinere: sed si hoc sine uoluntate eius fecisset, bonum quidem erat eius, sed non uoluntarium: quod autem non esset uoluntarium: ostenderetur non esse ex toto bonum. Nihil quippe perfectum bonum est nisi quod ultroneum est. Ex quo Apostoli consideranda est prudentia, qui idcirco fugitiuum seruum remittit ad dominum,  ut posset domino suo prodesse, dum ab eo fuerit remissus: qui prodesse non poterat si teneretur, domino ignorante neque uolente. Quo loco querunt nonnulli, quare omnipotens Deus non creauerit Adam ita ut non posset peccare. Quibus respondendum est, quia si talem fecisset eum, ut non posset peccare, bonum illius non esset perfectum, quod premium mereretur, sed necessarium, neque etiam liberum arbitrium haberet. Creauit enim hominem ad imaginem et similitudinem suam, ut sicut ipse uoluntate est bonus, non necessitate, ita et homo uoluntate esset bonus, non necessitate.

Forsitan ideo discessit ad horam a te, ut eternum illum reciperes, iam non sicut seruum, sed pro seruo carissimum fratrem. Pulchre aduerbium dubitatiuum  addens forsitan, sententiam temperauit; occulta quippe Dei iudicia sunt, et temerarium est quasi de certo pronuntiare quod dubium est. Caute ergo et timide, et non fixo gradu locutus est, ne uideretur omnibus seruis occasionem fugiendi dare, ut predicatorum discipuli fierent. Quod autem dixit, ad horam, pro tempore posuit. Omne enim tempus presentis uite ad comparationem eternitatis, aut nichil est, aut breuissima hora. Ut eternum, inquit, illum reciperes. Nullus dominus eternum seruum potest habere, quoniam uterque illorum et conditio utriusque morte finitur. Onesimus uero qui per fidem Christi factus est eternus eterno Philemoni, quia et ipse in Christum crediderat, spiritu libertatis accepto, iam non seruus, sed frater in fide cepit esse, de seruo  frater carissimus et frater eternus; unde et Apostolus dicit: ut eternum illum reciperes, hoc est eternaliter cum Christo regnaturum: et non sicut seruum, sed plus seruo, id est magis quam seruum, carissimum scilicet fratrem. Plus enim ad nos pertinet frater in affectu caritatis quam seruus. Habent et quidam codices ut pro seruo carissimum fratrem reciperes. Quod utrumque accipi potest: quoniam quando fugit, seruus erat, adhuc infidelis existens: quando uero reuersus est, iam frater erat in fide fidelis effectus. Et ut Philemon non dedignaretur illum uice fratris tenere, addidit et maxime mihi, subaudis carissimus frater est, quanto magis tibi et in carne et in spiritu; et est sensus: Si mihi carissimus est, quanto magis tibi et in carne et in spiritu debet  esse charus? Mihi quidem spiritu est coniunctus propter unitatem fidei; tibi autem et in fide, et in spiritu, et in carne debet esse charus, quia ad te pertinet. Fide enim est frater tuus, carne autem et conditione seruus tuus: quapropter magis a te diligi debet. Siquidem quando erat ei subiectus in carne, non erat ei iunctus in Domino, nunc autem et in carne et in Domino. Ex quo colligitur seruum qui crediderit in Christum duplici domino suo lege constringi, ut ei et in carnis necessitate iungatur ad tempus, et in eternum spiritu copuletur.

Si ergo habes me socium, in fide suscipe illum sicut me, quasi diceret: Si me uis habere socium, habeto et Onesimum, quem ego et consortem et  socium habeo. Quem si nolueris habere ut fratrem et socium, attende quia et me habere non poteris.

Si autem aliquid nocuit aut debet tibi, hoc mihi imputa. Ego autem Paulus scripsi mea manu, ego reddam. Ego, inquam, qui alias epistolas meas non scribo, sed dicto, causa amoris tui ut obtinere possim quod postulo, scripsi istam tibi: ego reddam quod Onesimus furto rapuit. Huius responsionis Epistola ista testis est: quam non solito more dictaui, sed manu mea scripsi, unde poterat ei reddere quod Onesimus abstulerat, siquidem in carcere tenebatur? Qui ergo diuitiis temporalibus pro Christi amore carebat, securus erat posse ei recompensare ex dono diuitiarum celestium. Ego, inquit, reddam  tibi obtentu mearum precum thesauros indeficientes. Noli morulas facere in indulgendo Onesimo: securus esto de premio. Ut non dicam tibi quod et teipsum mihi debes. Si hoc, inquit, feceris quod peto: tunc non dicam tibi quod et tu omnia tua mei debes et in potestate mea debes consistere. Propter sermonem enim Christi quem tibi euangelizaui, et quod Christianum filiumque Dei te effeci, teipsum mihi debes. Et si tu meus es, non solum Onesimus, sed etiam omnia tua mea sunt, et ad me pertinent. Poteram, inquit, eo uti ut meo, sed uoluntati tue relinquo, ut, mercedem habeas ignoscendo.

Ita, frater, subauditur fac ut populo: ego te fruar in Domino. Frui est cum delectatione uti et possidere, unde dicitur in lege: Si non feceris que tibi  percepta sunt, generabis filios, et non frueris illis, hoc est cum delectatione non uidebis illos: quoniam captiui ducentur coram te. Ego, inquit, fruar te in Domino, hoc est delectabor in dilectione tua. Refice uiscera mea in Domino, id est filium meum Onesimum, uel internum amorem et affectum dilectionis mee.

Confidens in obedientia tua scripsi tibi: sciens  quoniam et super id quod dico, facies. Qui presumit de illo quem rogaturus est, ipsa quodam modo presumptione predicat, ne ei negare liceat quod rogatur.

Simul autem et para mihi hospitium. Spero enim per orationes uestras donari me uobis. Idcirco precipit sibi hospitium parari, ut audiens eum ad se uenturum Philemon indulgeat, et dum eum exspectat, facilius faciat quod rogatus est. Et quia ubicunque Apostolus erat, multitudo ad eum confluebat, necesse erat ut magnam domum haberet, et que remota esset a circo, a theatro et a spectaculo, ubi lasciui discurrentes, turpia queque sectabantur.

Salutat te Epaphras concaptiuus meus in Christo Iesu. Iste Epaphras predicator Euangelii existens, adherebat  beato Apostolo, et fortassis cum illo fuerat captiuus ductus de Hierosolymis Romam, uel certe tunc cum illo tenebatur in carcere. Marcus ipse est qui Euangelium scripsit. Demas ipse est de quo alibi dicit: Demas me dereliquit, Lucas ipse est scriptor Euangelii, Actuumque apostolorum, de quo et in alio loco dicit: Misimus cum illo fratrem, cuius laus est in Euangelio . Et sicut apostoli de piscatoribus piscium, facti sunt piscatores hominum, ita hic de medico corporum, in medicum conuersus est animarum. Quotiescunque enim dicta illius leguntur medicinam prestant intelligentibus.

Gratia Domini nostri Iesu Christi cum spiritu uestro. Amen. Gratia hic accipitur fides, remissio peccatorum, et donum Spiritus sancti, que orat Apostolus  esse cum spiritu illorum quibus ista scribebat. Per spiritum autem, siue animam siue etiam rationabilitatem possumus intelligere. Cum enim in anima siue rationabilitate gratia diuina fuerit, totum hominem replet faciens eum spiritalem, ut adhereat Domino mente et corpore, et impleatur illud quod scriptum est: Qui adheret Domino, unus spiritus est .



IN EPISTOLAM AD HEBRAEOS.



PRAEFATIO.


 In primordiis huius Epistole dicendum est, que causa exstiterit, cur apostolus Paulus morem suam in hac Epistola non seruauerit, uidelicet ut uel uocabulum nominis sui, uel ordinis describeret dignitatem. Hec igitur causa exstitit quod nomine suo non titulauit eam, quia Iudeis scribebat suis fratribus, quibus odiosus erat, eo quod circumcisionem et sabbatum et sacrificia, ceteraque que lex precipit obseruanda, ipse doceret non debere carnaliter obseruari post Domini passionem. Nam illi qui crediderant Iudei, contendebant utrumque teneri, baptizari scilicet secundum gratiam Euangelii, et circumcidi, sabbatum quoque obseruare secundum legis preceptum. Quapropter si posuisset nomen suum Apostolus in exordio huius Epistole, poterat euenire ut  eius emuli nomen illius in prima fronte legentes, dedignarentur  eam recipere, sicque utilitas lectionis differretur. Nomen autem apostolatus idcirco non posuit, quoniam ipse apostolus gentium constitutus, si nomine apostolatus sui pretitularet Epistolam ad eos directam, uocans se apostolum, uideretur illis fortasse quod se uellet apostolo preferre Petro, qui princeps illorum erat a Domino ordinatus, sicut idem egregius predicator alio in loco dicit: Qui operatus est Petro, inquiens, in apostolatum circumcisionis, operatus est et mihi inter gentes . Fortassis etiam dicerent: Quid est quod Paulus, doctor gentium, prefert se apostolis nostris Petro et Iacobo? Scribat suis gentibus, non indigemus ut scribat nobis. Habemus enim apostolos nobis a Domino constitutos, qui nos abunde possunt docere. Quo facto ostendit  se non ignorare illorum superbiam, pariterque suam exhibuit humilitatem. Simili modo etiam et apostolus Ioannes causa eiusdem rationis et humilitatis, nomen suum in Epistola sua pretermisit. uel certe, ut dicunt quidam, quod propterea quia Christum in hac erat Epistola nominaturus apostolum, dicens: Habemus pontificem et apostolum confessionis nostre Iesum iustum, noluerit nomen apostolatus sui in primordio huius Epistole nominare. Non enim congruum duxit, ut ubi Christum dicturus erat apostolum, inihi etiam se apostolum nominaret, maximeque in titulo, ne cuilibet uideretur se preferre Christo, sed maluit tacito nomine de figuris legis eos instruere, et ad ueritatem que Christus est, perducere. Hanc autem Epistolam quidam dicunt esse  Barnabe apostoli, quidam Luce, quidam Clementis, dicentes quoniam si Pauli esset, ipse utique more solito sicut in aliis, ita etiam nomen suum in ista preponeret. Sed si Pauli non erit, quia eius nomine non est titulata, ergo nec Barnabe, nec Luce, neque Clementis, aut alicuius erit, eo quod nullius nomine titulatur. Cui ergo illorum ascribenda est? Utique egregio predicatori: quippe que ex lucido sensu et genere locutionis comprobatur illius esse, quanquam subtiliori atque apertiori stylo comprehensa sit omnibus eius Epistolis. Nam fertur Apostolus hanc Hebreis missam Hebreo sermone eam conscripsisse, in quo ipse peritissimus exstitit, cum reliquas Greco sermone scripserit. Post discessum uero Apostoli, Lucas euangelista Greco sermone eam comprehendit,  ex quo postmodum translata est in Latinam linguam sicut et relique.



CAPUT PRIMUM.

Multifariam multisque modis olim Deus loquens patribus in prophetis, nouissime diebus istis locutus est nobis in Filio. Omnis intentio beati Apostoli in hac Epistola est, ut Iudeos cognatos suos, qui et Hebrei ab Heber appellantur, in quo assumpti sunt a lege Moysi transire faciat ad gratiam Euangelii, ab obseruatione carnali ad spiritalem: simulque eminentiam gratie que per Filium data est fidelibus, discernit a legalibus umbris, que angelicis ministrationibus exhibite fuerunt. Unde et primum ponit prophetas diuersis modis uariisque locutionibus patribus fuisse  locutos dicens: Multifariam, id est multis locutionibus: multisque modis, hoc est, multis qualitatibus: olim, id est in preterito uidelicet tempore loquens Deus Pater per prophetas patribus nostris. Deinde ut ostenderet quanta differentia esset gratie inter illos et patres illorum, subiunxit: Nouissimis diebus istis ultime etatis, locutus est nobis per Filium. Dicendo autem: Locutus est in prophetis et in Filio tantumdem ualet, quasi diceret: Per prophetas et per Filium: quia in prepositio pro alia prepositione per accipitur: sicut multis in locis Epistole eius inuenitur his prepositionibus indifferenter uti. Consideremus ergo, quomodo multis locutionibus, multisque qualitatibus locutus sit Deus Pater patribus ueteris  Testamenti, multis uero locutionibus, multisque qualitatibus locutus est eis, quia non semper uniformiter secreta sua eis reuelauit. Aliquando enim aperte et per angelum locutus est eis ut Abrahe cui dixit: Secundum hoc tempus ueniam, eritque Sare filius ; Moysi quoque precepta legalia dando, Non occides, non adulterabis , ceteraque huius modi; Loth quoque de Sodomis eum educendo , aliisque quampluribus. Aliquando uero obscure, et per enigmata, et per ignem, ut Moysi, cui dixit: Ego sum qui sum. Hec dices filiis Isrel: Qui est, misit me ad uos . Aliquando in habitu militis, ut Iosue: Aliquando in corde, ut Dauid, quod dicebat: Audiam quid loquatur in me Dominus Deus , ceterisque prophetis.  Aliquando per somnium, sicut Daniel, quod genus prophetie est: Nouissime autem, id est in fine temporum locutus est nobis apostolis suis, ceterisque credentibus per Filium suum, et est sensus: Patribus nostris, utpote seruis, locutus est olim per seruos suos angelos, et per conseruos illorum prophetas, nouissime autem diebus istis ultime etatis, locutus est nobis apostolis, omnibusque aliis fidelibus per Filium, utpote filiis. Nam quanta distantia est inter gratiam Euangelii, que per Filium data est, et legem que per seruum administrata est: tanta differentia est inter ministros et auditores legis, quoniam serui ad seruos missi sunt, et inter promissionem et gratiam, que per Filium data est filiis, ac postmodum per filios filiis administrata. Sequitur:  quem constituit heredem uniuersorum. Heres dicitur ab hero, id est domino, eo quod libera potestate in hereditate paterna dominetur. Constituit ergo Deus Pater Filium suum heredem uniuersorum, hoc est totius mundi, seu omnium creaturarum, non tantum secundum diuinitatem, qua ceternus est Patri et cequalis est illi in omnipotentia deitatis, et in qua eternaliter ipse possidet omnia cum Patre, sed potius secundum humanitatem assumptam a uerbo, constitutus est ille dominus et heres super omnem creaturam, sicut illi Deus Pater promisit, dicens: Postula a me, et dabo tibi gentes hereditatem tuam et possessionem tuam terminos terre . Et ipse Filius resurgens a mortuis, sic loquitur ex persona humanitatis: Data est mihi, inquiens, omnis potestas  in celo et in terra . Non ergo diuidimus personas, sed distinguimus naturas. Unde animaduertendum est solerti indagine: Apostolum in hac Epistola, nunc de substantia humanitatis loqui, nunc uero de substantia deitatis. Nam quod dixit illum constitutum esse a Deo Patre heredem omnium creaturarum, ad humanitatem illius retulit: uolens autem discretionem facere inter diuinitatis naturam et humanitatis eius, et ostendere quid proprie pertinet et ad unamquamque naturam, subintulit, dicens: Per quem fecit et secula. Secula dicuntur a sequendo, eo quod se sequantur, in semetipsa reuertendo ac redeundo. Hic autem per secula debemus intelligere omnia que facta sunt in tempore. Ut ergo ostenderet  Apostolus eumdem nouissimis diebus uenisse in mundum, ac temporaliter hereditatem percepisse, qui ante omnia secula erat cum Patre, dixit: Per quem fecit Deus Pater omnia que in tempore facta sunt. Nam quod euangelista Ioannes dicit: Omnia per ipsum facta sunt, et sine ipso factum est nichil , hoc Apostolus significauit, dicendo: Per quem fecit et secula, referens hoc ad diuinitatem eius. Deinde uero quibusdam gradibus ascensionum eleganter utens, peruenit ad id quod omnibus his maius est, et insonuit, dicens: Qui cum sit splendor glorie, et figura substantie eius. Deus Pater lux est, sicut idem Apostolus ait, loquens de Filio: Qui habet, inquit, lucem inaccessibilem, et Filius lux est, et Spiritus sanctus lux , ita et Pater splendor, et  Filius splendor, et Spiritus sanctus splendor. Sed quomodo lux nascitur ex luce, et splendor procedat de splendore, non crescente numero, impossibile est definire. Idcirco autem appellatur Filius splendor Patris, quia sicut in igne tria sunt inseparabilia, ignis uidelicet, calor, et splendor, et tamen splendore ostenditur nobis ignis et calor, licet humana non sint comparanda diuinis, ita natura Patris et Filii et Spiritus sancti inseparabiliter coniuncta et unita est, et per uerbum suum quasi per splendorem dignatus est semetipsum ostendere, et insuper mysterium totius Trinitatis, dicente ipso Filio: Ego et Pater unum sumus ; et iterum: Baptizate omnes gentes in nomine Patris et Filii et Spiritus sancti . Mirabili igitur modo Apostolus unam substantiam  deitatis Patris et Filii ostendit, ut duas personas aperiret in gloria et splendore. Per splendorem quippe, unitatem declarauit essentie cum Deo Patre: in nomine autem glorie, personam Dei Patris expressit: in splendore autem, personam Filii. Et sic est Filius splendor de splendore, sicut lux de luce, Deus de Deo, lumen de lumine, principium de principio. Sequitur: et figura substantie eius. Quantum ad homines pertinet, aliud est figura, aliud est substantia, quia dum pingitur imago et figura alicuius hominis in pariete, non est illud figura, quod est substantia. Apostolus autem figuram in hoc loco pro ipsa substantia et pro equalitate essentie posuit, et quod hic dixit figuram, alias dixit formam, inquiens: Qui cum in forma Dei esset, non rapinam  arbitratus est esse se equalem Deo, sed semetipsum exinaniuit, formam serui accipiens . Forma enim illic, et figura hic, unam declarant equalitatem essentie, Christus ergo splendor Patris est, et figura substantie eius, quia per illum Pater manifestatus, sicut ipse dicit: Pater, manifestaui nomen tuum hominibus , et equalis est illi in substantia deitatis. Sequitur, portansque omnia uerbo uirtutis sue. Dicendo portans, facilitatem continendi uoluit exprimere: posuitque portans pro eo quod est gubernans et regens. uerbum igitur Dei Patris omnia que fecit uerbo uirtutis sue portat, hoc est potentia uirtutis sue, et uerbo iussionis sue omnia gubernat et regit. Non enim minus est gubernare  mundum quam creasse. Nam in creando ex nichilo substantie rerum producte sunt, in gubernando uero ea que facta sunt, ne ad nichilum redeant, continentur. Ergo dum hec omnia reguntur, et ad inuicem sibi repugnantia coaptantur, magnum et admirabile uirtutis Dei iudicium declaratur. Post tantam diuine maiestatis in Filio claritatem, ad humilia incarnationis eius descendit, pariterque discernit naturam diuinitatis atque humanitatis, dicens: Purgationem peccatorum faciens. Nam quod dixit, portans omnia gubernatione sua, et regimine uirtutis sue, ad diuinitatem retulit: quod uero subdidit, purgationem peccatorum faciens, ad humanitatem eius proprie pertinet. Quomodo fecit purgationem peccatorum? Per redemptionem utique  passionis sue, et per aquam baptismatis, iuxta quod Ioannes in Apocalypsi sua dicit: Lauit nos a peccatis nostris in sanguine suo . Sedet ad dexteram maiestatis in excelsis. Considerandus est ordo uerborum. Primum siquidem perhibuit purgationem peccatorum Dominum sua passione nobis procurasse, ac deinde dixit illum sedere ad dexteram maiestatis in excelsis. Nam Christus primum nos redemit sanguine passionis sue, et sic postmodum altitudinem celorum penetrauit, ubi nunc ad dexteram Patris sedet. Sedere autem illius pro habitare et esse ponitur isto in loco, sicut et dextera pro honore et dignitate summa. Nam non est putandum quod omnipotens Pater, qui spiritus est incircumscriptus, omnia replens, dexteram aut sinistram  habeat: sicut et nos habemus aut quod ita sedeat in dextera illius Filius eius, sicut solent filii regum sedere iuxta patrem, apposito sibi solio: sed sicut diximus, dextera pro gloria et dignitatis honore accipitur. Siquidem et Pater a dextris esse scribitur Christi, ut in psalmo habetur: Dominus a dextris tuis, confregit in die ire sue reges . Ambo ergo a dextris sunt, quia nichil est in diuinitate sinistrum: quia unum est cum Deo iam in gloria homo assumptus a uerbo, et quadragesimo die exaltatus ad celestia. Quid est ergo, sedet ad dexteram maiestatis? nisi ut dicatur, habitat in plenitudine paterne maiestatis. Et cum dicit, in excelsis, ostendit illum hominem super omnem creaturam angelicam et humanam exaltatum esse. Unde et sequitur:

 Tanto melior angelis effectus, quanto differentius pre illis nomen hereditauit. Factum autem uel effectum, pro susceptum debemus hic accipere, tanquam diceret: Tanto melius atque honorabilius pre angelis a Deo Patre susceptus est in gloria maiestatis, quanto pre illis differentius atque excellentius nomen filiationis hereditauit. Nam quanta distantia est inter nomen filii et serui, tanto ille maioris dignitatis est pre angelis, quoniam ille Creator, secundum diuinitatem dico, illi creature. Ipse quoque homo in hoc est maior omnibus angelis omnique creatura, quia potestas que erat in uerbo ante omnia secula, requieuit in illo homine assumpto a  uerbo ex tempore conceptionis. Quapropter illi sunt ministri et famuli, sicut in eius tentatione et passione, in resurrectione quoque et ascensione declaratum est. Ille autem Filius proprius et heres exstitit, quod nobis et Apostolus innuit, dum subiungit:

Cui enim dixit aliquando angelorum: Filius meus es tu, ego hodie genui te? subaudis, nulli angelorum hoc dictum est. Hoc de uerbo Dei intelligendum est, quod ceternum et consubstantiale est Deo Patri, non de qualibet creatura, licet legamus in libro Iob angelos appellatos esse filios Dei: in Genesi quoque filios Seth: quod utique quando fit, abusiue fit. Quando ergo dixit ei: Filius meus es tu? Tempore baptismatis et in monte quando intonuit uox paterna celitus, dicens: Hic est Filius meus dilectus . Et in hoc quod dicit, Filius meus es tu, manifestat ex ipsa sua essentia illum esse genitum. Notandumque quia non dixit, ante omnia secula genui te, uel in preterito tempore, sed hodie, inquit, genui te, quod est aduerbium presentis temporis. In Deo enim nec preterita transeunt nec futura succedunt, sed omnia tempora simul ei iuncta sunt, quia omnia presentia habet; et est sensus: Sicut ego semper eternus sum, neque initium, neque finem habens, ita te semper Filium ceternum mihi habeo. Tale est et istud, quod alibi dicit: Ante luciferum genui te , id est ante angelicam creaturam, et ante omnia secula. Et rursum: Ego illi ero in patrem, et ipse erit mihi in filium. uidesne quomodo discernit geminam naturam in Christo?  Nam quod dixit paulo superius, hodie genui te, ad diuinitatis retulit naturam: at uero quod subintulit, ego ero illi in patrem, ad humanitatis essentiam refert sine aliqua dubitatione. Unde et congrue uerbo futuri temporis usus est, dicens, ero. Quoniam Deus Pater quando dixit ad Dauid : Cum dormieris cum patribus tuis, suscitabo semen tuum, quod egredietur de lumbis tuis, et firmabo thronum eius super thronum tuum, ipseque erit mihi filius, et ego ero illi in patrem, futurum erat adhuc ut uerbum Dei Patris assumeret hominem ex utero uirginali in unitate persone sue, qui Filius Dei in ueritate esset, non adoptiuus, sed proprius. Hec autem sententia et ad superiora potest respicere, ut ita legatur sub interrogatione rursum cui  angelorum dixit: Ego ero illi in patrem? et subauditur nulli; uel certe absolute et affirmatiue hoc modo, rursum de illo dicit Deus Pater: Ego ero illi in patrem.

Et cum iterum introducit primogenitum in orbem terre dicit: Et adorent eum omnes angeli Dei. Omnis unigenitus potest dici primogenitus, eo quod primus aperiat uuluam matris, non tamen omnis primogenitus unigenitus, quia habet alios fratres sequentes se. Dominus autem iehsu tam secundum diuinitatem quam secundum humanitatem, et unigenitus et primogenitus dici potest. Unigenitus est secundum diuinitatem, quia in natura diuinitatis non habet fratres sequentes se. Secundum humanitatem  quoque unigenitus est beate Marie, quia post illum alios non genuit, sicut calumniatur Heluidius dente uiperino. Primogenitus est secundum diuinitatis essentiam, sicut per Salomonem testatur, dicens: Ego sapientia ex ore Altissimi, prodiui primogenita ante omnem creaturam . Secundum humanitatem quoque primogenitus est in multis fratribus adoptiuis, de quibus ipse dicit Marie: uade ad fratres meos et dic eis . Quod autem dicit Apostolus, cum iterum introducit Deus primogenitum Filium suum in mundum, sic uidentur hec uerba sonare, quasi iam altera uice introductus esset. Sed quomodo hoc sit intelligendum, euangelista Ioannes ex parte manifestat, dicens: In mundo erat, et mundus per ipsum factus est, et mundus eum non  cognouit . uerbum ergo Dei Patris per quod omnia facta sunt unius essentie existens cum Deo Patre et Spiritu sancto, ubique est et omnia implet: quia cingendo implet omnia, implendo cingit, gubernando presidet, presidendo gubernat. Et quia in mundo erat, ubi carnem assumpsit, et tamen inaccessibile erat nostris aspectibus, quia non uidebatur: ipsam assumptionem carnis appellat alterum introitum. Dum enim qui inuisibilis erat humanis aspectibus, assumpta carne, uisibilem se prebuit quasi iterum introductus est. Notandumque quia quod Apostolus introitum nominat, hoc in Euangelio ipsa ueritas exitum uocat, dicens: Exiui a Patre, et ueni in mundum . Merito ergo exitum uocat incarnationis sue assumptionem, manifestationemque,  quia non foris eramus a Deo expulsi extra aulam paradisi et palatium regis eterni positi in carcere huius mundi, et in auxilio relegati. uerbi gratia, sicut excluduntur ab aula regia, regis offensam incurrentes, et destinantur in exsilium atque in carcerem clauduntur: sed sicut bonus mediator uolens eis ueniam impetrare, non eos primum introducit in aulam regis, sed ipse foras egreditur, ibique cum eis miscet sermocinandi negotium, sicque correctos et castigatos introducit eos in conspectum regis: eo modo Dominus iehsu exiuit ad nos. Nam egressus est ad nos a conspectu paterne maiestatis carnem assumendo, uisibilemque prebendo, et collocutus est nobiscum precepta regis eterni, sicque nos suis predicationibus et miraculis correctos et  castigatos, atque sua fide confirmatos, suaque passione a peccatis emundatos, introduxit in aulam et in conspectum paterne maiestatis, quando ascendendo ad celos patefecit nobis aditum regni celestis. Dicendo autem introducit eum in orbem terre, hoc significat, cum ei committit orbem terre, et eum manifestat illum Dominum esse totius mundi. Tunc enim possedit orbem, cum ab uniuersis est agnitus Dominus totius orbis. Hoc autem non de substantia uerbi, sed de essentia hominis accipe dictum. Quodque sequitur, et adorent eum omnes angeli Dei, tale est ac si diceret, omnes angeli mei et ipsius, quia per eum sunt facti. Tunc ergo adorauerunt cum, quando natiuitatem illius annuntiauerunt,  et quando illo esuriente accesserunt et ministrauerunt ei, siue quando sepulcrum eius custodierunt, quotidie quoque adorant eum, quia iussioni illius obtemperant. Sed nunquid solis angelis precepit Deus Pater illum adorare? Non, quin potius omni creature.

Et ad angelos quidem dicit: Qui facit angelos suos spiritus, et ministros suos flammam ignis. Quod dicit, et ad angelos quidem Deus Pater, uel Scriptura diuina, tale est ac si diceret de angelis, ad ponens pro de. Non enim seruat Apostolus ordinem siue sensum prepositionum, et est sensus: Ipse quem precipiuntur angeli adorare, de ipsis suis spiritibus quotiescunque uult facit angelos. Ministros etiam suos facit flammam ignis: quia qui in conspectu illius assistunt,  in amore suo incendentes et inflammantes reddit, iuxta quod alibi dicitur, in quem desiderant angeli prospicere. Nam quod dixit, qui facit angelos suos spiritus, prepostero ordine protulit. Debuerat enim dicere, qui facit spiritus suos angelos. Sciendum est autem quod angelus nomen est officii non nature, qui semper quidem sunt spiritus, sed nequaquam iure semper uocantur angeli, nisi quando mittuntur. Angelis etenim Greco uocabulo, Latino dicitur nuntius. Si queris nomen nature, spiritus est: si officii, angelus est. Ex eo quod subsistit, spiritus est, et ex eo quod mittitur, angelus. uerbi gratia, sicut homo nomen est nature, miles autem nomen est officii. Dicatur et alio modo: Angeli et ministri Dei omnipotentis sunt sacerdotes et prelati Ecclesie, iuxta  quod Malachias dicit : Labia sacerdotis custodiunt scientiam, et legem requirunt ex ore eius, quia angelus Domini exercituum est. Sacerdotes ergo Ecclesie spiritus sunt, quando gaudia patrie celestis suis auditoribus annuntiant, dicentes: Penitentiam agite: appropinquabit enim regnum celorum ; et Fulgebunt iusti sicut sol ; et Erunt sicut angeli Dei in celo . Flamma uero ignis sunt, quando terrorem ignis gehenne suis auditoribus minantur, dicentes: Omnis arbor non faciens fructum bonum excidetur et in ignem mittetur .

Ad Filium autem, subaudis dicit Psalmista: Thronus tuus Deus in seculum seculi, uirga equitatis, uirga regni tui. Intuere quomodo et cum quanta claritate  discernat angelicam creaturam a Filio qui cuncta creauit. Thronus Grece, Latine dicitur sedes regia, sicut et solium. Per thronum autem uno modo possumus intelligere regnum, per sceptrum autem quod est uirga aurea, potestas intelligitur regni. Dicit ergo Psalmista loquens ad Filium Dei: O Deus, regnum tuum et potestas imperii tui in seculum seculi manebit! Tale quid et Gabriel dicit ad Mariam: Ipse regnabit in domo Iacob in eternum, et regni eius non erit finis . Istud est regnum, de quo turbe clamabant benedictum quod uenit regnum patris nostri Dauid; et de quo ipse Dominus Pilato: Regnum meum non est de hoc mundo . Aliter: Thronus siue sedes iudicantium solet esse. Unde et in  lege humana precipitur, ut non detur iudicium nisi sedendo. Quapropter non incongrue per sedem possumus intelligere iudicium quod procedit a sede. Istud est iudicium, de quo ipse Filius dicit: Pater non iudicat quemquam, sed omne iudicium dedit Filio , et de quo Psalmista ad Deum Patrem: Deus, iudicium tuum regi da , id est Christo. Thronus ergo Dei in seculum seculi manebit, quia iudicium nouissimum quod dabit electis, dicens eis: uenite, benedicti, percipite regnum uobis paratum ; et reprobis dicit: Ite in ignem eternum , eterna discretione stabit inter utrosque, eo testante in Euangelio ac dicente: Tunc ibunt hi in supplicium eternum, iusti autem in uitam eternam.  Quod uero sequitur, uirga equitatis uirga regni tui, per  uirgam equitatis intelligitur rectitudo sententie et iudicii illius, siue potestas regni iusta, que uirga regit iustos in iustitia, et percutit impios iuste et recte, sine aliqua personarum acceptione, cunctos gubernans et iudicans.

Dilexisti iustitiam et odisti iniquitatem. Ista est uirga recta, ut diligatur iustitia, et odio habeatur iniquitas. Nemo enim perfecte potest diligere iustitiam, nisi odio habuerit iniquitatem. Iniquitas autem que et anomia nominatur, intelligitur quidquid contra legem diuinam fit. ueritatis etenim amor odium est falsitatis. Et quia Dominus dilexit iustitiam, quia non peccauit, et odio habuit iniquitatem, quid premii meruerit percipere exponit, dicens: Propterea unxit te Deus, Deus tuus oleo exsultationis  pre participibus tuis. Psalmista alloquitur Filium Dei, et dicit: O Deus, unxit te Deus Pater oleo exsultationis. propterea quia odio habuisti iniquitatem, et dilexisti iustitiam. Non ergo est intelligendum quod Filius Dei, secundum naturam diuinitatis, in qua equalis est Patri, possit Deum habere, quia ipse cum Patre et Spiritu sancto uerus est Deus. Secundum autem quod homo est, Deum Patrem habet Deum, quia ab illo est factus, ideoque dicit Psalmista: Unxit te Deus, Deus tuus oleo . Unctus est Christus non oleo uisibili, sed plenitudine Spiritus sancti, qui die baptismi in specie columbe super eum requieuit, nec ex tempore baptismatis solummodo plenitudo Spiritus sancti in eo mansit: sed potius ex tempore conceptionis, iuxta quod Isaias  loquitur, dicens: Requiescet super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, replebitque eum spiritus timoris Domini . Oleo autem exsultationis seu letitie dicit illum unctum, quia Christus qui nunquam peccauit, nunquam tristitiam habuit ex recordatione peccati. Quid est enim oleo letitie ungi, nisi peccati maculam non habere? Sanctorum etenim conscientia tunc magis ac magis hilarescit, atque in letitiam magis prorumpit, quando nulla peccati grauioris recordatione mordetur. Spiritus quidem sanctus qui requieuit in Christo, custodiuit illum, et sine peccato conciperetur, sine peccato nasceretur, et sine peccati macula ab hoc mundo  transiret, iuxta quod de illo scriptum est . Peccatum non fecit, nec inuentus est dolus in ore eius. Sed quid est quod de illo dicit Psalmista: Unxit te Deus, Deus tuus oleo exsultationis pre participibus tuis ? Qui sunt ergo eius participes? In ueteri quidem Testamento fuerunt patriarche participes Christi in hac unctione, quia cum non essent oleo uisibili uncti, sed dono Spiritus sancti repleti, appellabantur Christi, id est uncti, iuxta quod in psalmo scriptum est, dicente Domino de Abraham, Isaac et Iacob ad Abimelech, et ad ceteros reges Palestinorum: Nolite tangere Christos meos . Fuerunt quoque reges, sacerdotes et prophete participes illius, quia ad illos specialiter unctio pertinebat, per quam donum Spiritus sancti  merebantur accipere. Nam legimus Saulem unctum a Samuele, et Dauid, Salomon quoque unctus est in Sion: Sacerdotes ungebantur, sicut unctus est Aaron a Moyse, dicente sibi Domino: Unges Aaron et filios eius mihi in sacerdotes iure perpetuo . Prophete nichilominus ungebantur, sicut unctus ab Elia est Eliseus, cui dixit Dominus: Unge Eliseum prophetam pro te. Isti tres ordines Dominum presignabant, qui est uerus rex, sacerdos, atque propheta. In Nouo autem Testamento participes sunt illius apostoli, martyres, confessores, atque omnes qui per gratiam baptismatis abluuntur, et Spiritus sancti donum consequuntur, et a Christo Christiani dicuntur. Christus ergo pre omnibus participibus suis unctus est oleo letitie, quia omnes ad mensuram  accipiunt Spiritum sanctum, ipse autem non ad mensuram accepit, sed ad plenitudinem secundum illud. Non enim ad mensuram dat Deus Pater Spiritum Filio suo, sed in ipso habitat omnis plenitudo diuinitatis corporaliter .

Et tu in principio, Domine, terram fundasti, et opera manuum tuarum sunt celi. Post humanitatis Filii Dei excellentiam, conuertit se iterum ad eternitatem eius diuinitatis, dicens: Tu, inquit, Domine, in principio creaturarum terram fundasti. Ubi ergo fundauit terram? Si recte perpendimus, uidebimus quia nutu et dispositione diuina subsistit fundata super nichili nisi in semetipsa. Et quod dicit, Opera manuum tuarum sunt celi, non est putandum quod uerbum Dei Patris, quod incorporeum est,  manibus operetur, quia non habet lineamenta corporis in natura diuinitatis, sicut nos habemus. Opera ergo manuum eius, uirtutem iussionis eius debemus accipere, quoniam uerbo et potentia uirtutis eius sueque iussionis quecunque uult operatur, iuxta quod Psalmista dicit: Ipse dixit, et facta sunt; ipse mandauit, et creata sunt . uirtute igitur uerbi Dei celum et terra subsistunt, quia uirtute iussionis eius omnia facta sunt, et sine ipso factum est nichil . Sed cum Moyses in principio Geneseos celum dicat primum factum, ac deinde terram, sic dicens: In principio fecit Deus celum et terram , questio oritur, quare Psalmista primum ponit terram, ac deinde celum, quasi terra  ante fuerit facta quam celum? que ita soluitur, quod ille preposuit celum terre, iste supposuit, idcirco factum est, ut ostenderetur simul illa duo esse facta, sed quod diuina potestas simul fecit, humana uox simul nequiuit proferre, quapropter necesse erat unum ante alterum dicere.

Ipsi peribunt, tu autem permanebis. Positus est hic pluralis numerus pro singulari sicut multis aliis in locis diuine Scripture. Non enim de firmamento hoc intelligendum est, ubi sidera continentur, neque de celo e hereo, per quod cursus septem planetarum aguntur, sed de isto celo ereo, a quo et aues celi dicuntur, potius accipiendum est: in die ergo iudicii peribit istud celum acreum unde anhelitum attrahimus et remittimus, non ut penitus desinat esse a  sua natura, sed mutabitur ab hac specie in meliorem, et ab hac densitate in subtilitatem et claritatem etheris. Unde et Apostolus in alio loco dicit: Preterit figura huius mundi . Si figura preterit, substantia remanebit. Nam, quantum spatium occupauit aqua tempore diluuii, ita ut altior esset quindecim cubitis super omnes montes sub omni celo, et, ut quidam dicunt, pertingens usque ad circulum lune, tantum spatium tenebit ignis in die iudicii, comitans Domini aduentum, iuxta quod Psalmista dicit : Ignis ante ipsum precedet qui consumet omnia nubila, omnemque densitatem istius eris, eritque celum nouum et terra noua. De hac immutatione et Dominus in Euangelio loquitur dicens: Celum et terra transibunt . Transibunt  quidem ab hac figura et specie in melius per innouationem, et permanebunt in substantia propria, et omnes ut uestimentum ueterascent. uestimentum hic debemus accipere corpus humanum, quod consumitur longeuitate temporis et dolore infirmitatis, ac redigitur in puluerem. Sicut ergo corpus humanum ueterascit quidem, et in puluerem redigitur, sed in die iudicii per resurrectionem innouabitur: ita istud celum ereum pre nimia longeuitate quodammodo iam ueterascit, sed in die iudicii per inflammationem ignis innouabitur et uelut amictum mutabis eos, et mutabuntur. Amictus dicitur ab amiciendo, id est a circumdando. Bene ergo celum amictui ceparatur quo circumdamur, quoniam sicut amictus humanum corpus hinc inde cingit, ita celum  ex omni parte cingit terram, equa lance libratum. Unde et pelli animantis alio in loco comparatur, dicente Psalmista: Extendens celum sicut pellem . Mutabis, inquit, celum sicut amictum, ac si diret: Sicut amictus facile plicatur si fuerit extensus, rursusque plicatus leuiter extenditur: et si fuerit sordibus coinquinatus, facile potest mundari, ita celum a te facile est extensum atque compositum, sicque facilitate incomprehensibili in die iudicii mutabis ab hac figura et specie in meliorem: et ut ostenderet iam deinde facta Domini sub eternitate mansura, addidit: Et mutabuntur, quasi diceret: Postquam mutati fuerint, in ea nouitate permanebunt, nunquam ad hoc corruptibile redituri. Tu autem  idem ipse es, et anni tui non deficient. Ecce differentia inter creaturam temporalem factam et creatorem in sua eternitate equaliter manentem. In omnipotentem etenim Deum non cadit preteritum uel futurum, neque aliqua mutabilitas, sed omnia sunt ei presentia, semperque est immutabilis: unde Psalmista eternitatem et immutabilitatem uerbi Dei subtili consideratione perpendens, substantiuo uerbo presentis temporis usus est, loquens de illo. Celum, inquit, et terra mutabuntur, tu autem idem ipse es modo qui eras ante omnia secula, et anni tui, id est eternitas tua non deficiet. Ipse ergo qui semper habet esse, dicit de semetipso ad Moysen: Ego sum qui sum. Hec dices filiis Isrel: Qui est misit me ad uos . Quapropter omnis creatura rationabilis,  que per se mutabilis est ac temporalis, summopere laborare debet, quatenus ei possit coniungi et adherere, qui semper idem manet.

Ad quem autem angelorum dixit aliquando: Sede a dextris meis quoadusque ponam inimicos tuos scabellum pedum tuorum? Postquam autem maiestatem diuine eternitatis ostendit in Filio esse, iterum conuertit beatus Apostolus sermonem ad glorificationem eius humilitatis, dicens: Ad quem angelorum dixit aliquando: Sede a dextris meis? subaudis ad nullum. Nulli enim archangelorum, nulli dominationum aut uirtutum siue principatuum hanc gloriam concessit Deus Pater, ut ei diceret: Sede a dextris meis, hoc est, habita et quiesce mecum in plenitudine mee maiestatis. uictori autem Filio et totius mundi per incarnationis  sue dispensationem triumphatori, post resurrectionis gloriam quadragesimo die dicit ei: Laborasti in passione, laborasti in redemptione generis humani, quiesce mecum in gloria, quoadusque ponam inimicos tuos, ut sint scabellum pedum tuorum . Quoadusque uel donec, non significat finem alicuius temporis isto in loco, sed pro infinito et sempiterno positum est, quasi diceret aliis uerbis: Tu semper habita in plenitudine maiestatis mee, quia ego subiiciam eternitati tue inimicos tuos Iudeos, aliosque incredulos. Pedes etenim Domini, stabilitatem eternitatis eius designant, ubi ille tanquam in uestigiis firmis uirtute omnipotentie sue consistit. Possumus et per pedes non incongrue mysterium incarnationis eius accipere. His autem pedibus.  eternitatis uidelicet illius, seu fidei ac potentie incarnationis eius, duobus modis quotidie subiiciuntur inimici illius, dum uidelicet uitiorum atque infidelitatis contrarietate derelicta, sponte se subiiciunt illi ad salutem, ut sub illo tueantur, uel certe dum nolentes in cum credere, coacti subiiciuntur illi, et calcantur dominio potestatis eius. Sequitur.

Nonne omnes sunt administratorii spiritus, in ministerium missi propter eos qui hereditatem capiunt salutis? Si omnes spiritus celestium uirtutum mittuntur ad salutem credentium, quid est quod Daniel dicit: Millia millium ministrabant ei, et decies millies centena millia assistebant ei ? Quomodo enim omnes mittuntur, si decies centena millia ei assistunt? Intelligendum  est ergo quod omnipotens Deus qui Spiritus est incircumscriptus omnia implet, et ubique totus est. Quapropter angelicus spiritus, qui incircumscriptus est, quocunque mittatur, intra Deum currit, Deumque semper presentem habet, ideoque ipsi qui mittuntur, ipsi etiam et assistunt ei, uel certe ideo omnes mitti dicuntur quia sicut Didymus Grecus in libro de Spiritu sancto ait: Ex omnibus ordinibus celestium dignitatum mittuntur, sicut Gabrielem, Michelem archangelos legimus missos in uolumine Danielis, Raphelem quoque ad Tobiam; unus etiam legitur de Seraphin missus ad Isaiam, quando calculo tetigit os et labia eius; et sicut frequenter angeli leguntur ad sanctos missi. Generaliter autem, sicut doctores dicunt, unicuique fidelium ab ortu natiuitatis,  uel a tempore baptismatis datur a Deo angelus ad sui custodiam et qui ei suadeat bona agere. Unde Apostolus hic dicit: Missi sunt, inquiens, in ministerium salutis propter electos qui hereditatem patrie celestis sunt percepturi: In hoc ergo loco: sicuti diximus, omnes mittuntur, eiusdemque dignitatis sunt qui mittuntur, cuius et qui assistunt, uel certe quia omnes eiusdem uoluntatis sunt, et dum illi qui semper assistunt, consentiunt cum eis qui mittuntur, quodammodo in illis omnes assistunt, omnesque mittuntur; et est sensus: Quid mirum si unico Filio Dei ministerium suum exhibent angeli, cum etiam nostre salutis ministros eos constet esse effectos? Quapropter nemini illorum dixit: Sede a dextris meis.



CAPUT II.


Propterea abundantius oportet obseruare nos ea que audiuimus, ne forte supereffluamus. Propterea, inquit, quia Filius Dei excellentior est omnibus angelis, qui nobis Euangelium suum dedit, uel certe quia angelos nobis ministrat, qui Deo semper renuntiant opera nostra, licet ipse ubique sit, abundantius atque plenius oportet nos obseruare ea que audiuimus a Christo in Euangelio, et ab apostolis eius quam in lege solebamus, que per seruum data est. Et quare abundantius? ne forte supereffluamus, id est ne forte pereamus et a salute excidamus, uel ne forte euanescamus transeuntes in perditionem more fluminis decurrentis in mare, dum sensus nostri per inania queque discurrunt. Iungit autem personam suam illis more suo agens. Et quare abundantius?  Reddit causam, dum in sequentibus uerbis explicat, dicens: Si enim qui per angelos dictus est sermo, factus est firmus, et omnis preuaricatio et inobedientia accepit iustam mercedis retributionem, quomodo nos effugiemus si tantam neglexerimus salutem? Sermo legis et prophetarum per angelos dictus est ad patres nostros: quia per subiectam creaturam locutus est Moysi et prophetis, iuxta quod beatus Stephanus in contentione sua manifestat, dicens de Moyse: Hic est Moyses qui fuit cum angelo, qui loquebatur ei in monte Sina. Factusque est firmus, id est uerus idem sermo per angelum dictus, quoniam sicut ibi predictum est, ita omnia euenerunt, siue bona siue mala, omnisque preuaricatio siue transgressio legis, atque  inobedientia contra illum sermonem patrata accepit iustam retributionis mercedem, iudicium scilicet eterne damnationis, sicut illis contigit, qui murmurando inobedientes exstiterunt. Notandum autem quia cum merces in bonam partem maxime accipiatur, hic pro malo posuit Apostolus more solito, non curans de proprietatibus uerborum, sed indifferenter unum pro altero ponens, sicut hic mercedem in malo, et alibi captiuitatem in bono, ubi dicit : In captiuitatem, redigite omnem sensum ad obediendum Christo. Facit ergo Apostolus comparationem a sermone legis qui per angelum dictus, ad gratiam Euangelii per Filium datam, et dicit: Si enim sermo legis per angelum dictus, uerus est in omnibus que promisit bonis, uel que minatus est  malis, quanto magis erit firmus sermo Euangelii datus per Filium? Et si illi qui inobedientes exstiterunt legi, damnationem eterni iudicii non potuerunt euadere, quomodo nos effugiemus uindictam Dei, si tantam neglexerimus salutem, fidem scilicet Euangelii uitamque eternam tam magnam, utpote per Filium nobis annuntiatam atque promissam? Subaudis, nullo modo. His uerbis manifestat Apostolus non fuisse tantam salutem in lege, quanta est in Euangelio. Lex enim promittebat terram, dicens: Si uolueritis et audieritis me, bona terre comedetis: Euangelium autem promittit celum, dicens: Penitentiam agite, appropinquabit enim regnum celorum . Illa prestabat uindictam de terrenis hostibus, istud prestat de spiritalibus; illa promittebat  uitam longeuam temporalem: Euangelium concedit uitam sine fine mansuram. Que, subaudis salus, cum accepisset initium enarrari per Dominum, ab eis qui audierunt, in nobis confirmata est. Salus ergo que in Euangelio continetur, a Domino accepit initium enarrandi, quia ipse primum annuntiauit eam per seipsum, dicens: Penitentiam agite, appropinquabit enim regnum celorum; et, Qui crediderit et baptizatus fuerit, saluus erit . Deinde uero confirmata est, hoc est credita est ab eis qui audierunt eam, ab apostolis uidelicet qui cum Domino fuerunt, et successoribus eorum: uel certe confirmata, id est consolidata est et perfecta in nobis ab eis qui ab ipso Domino perceperunt eam, quia salus que per Spiritum sanctum nobis data est, permanet  in eternum. Causa humilitatis suam iungit personam cum eis, dicens: In nobis confirmata est ab eis qui audierunt. Ad hec poterat aliquis dicere: Quomodo confirmata est ab eis? Cui ille: Contestante Deo signis et portentis et uariis uirtutibus, et Spiritus sancti distributionibus secundum suam uoluntatem. Confirmata est, inquit, in nobis, eadem salus ab eis qui audierunt, contestante Deo, id est simul testimonium perhibente eorum doctrine ac predicationi: non uoce, sed uirtute, sed exhibitione miraculorum et uarietate linguarum, quia si dicebat aliquis apostolorum mortuo aut infirmo: Surge, esto uiuus aut sanus, statim surgebat incolumis. Signa autem, et prodigia, et uirtutes pro uno hic accipiuntur. Quod  uero subiungit, Spiritus sancti distributionibus, affluentiam significat gratiarum, quam non habuerunt patres ueteris Testamenti, que fuit data postquam glorificatus est Dominus iehsu, teste euangelista, qui dicit: Nondum erat Spiritus datus, quia nondum fuerat iehsu glorificatus . Iste sunt distributiones seu diuisiones quas Apostolus alio in loco commemorat, dicens: Alii datur per Spiritum sermo sapientie, alii sermo scientie , etc., que in sequentibus enumerat, usque dum subiungit: Hec omnia operatur unus atque idem Spiritus, diuidens singulis prout uult ; unde et hic dicit, secundum suam uoluntatem. Diuine enim uoluntati atque consilio cuncta tribuit, ne quis in suis meritis confideret. Ipse enim Spiritus sanctus nouit quid cuique prosit,  uel quid cuique sit commodum.

Non enim angelis subiecit Deus orbem terre futurum, de quo loquimur. Ad ea que superius dixit Deum Patrem dixisse Filio: Sede a dextris meis donec ponam inimicos tuos scabellum pedum tuorum , pertinet hoc quod modo dicit. Orbem autem futurum appellat homines habitantes in orbe, de quibus tunc temporis futurum erat ut in Christum crederent, uel de quorum salute predictum est a prophetis quod futura esset. Non, inquit, angelis subiecit Deus Pater orbem crediturum de quo loquimur, dicendo ex persona Dei Patris ad Filium, ponam inimicos tuos scabellum pedum tuorum, sed Filio suo tradidit illum, cui ipse dicit in psalmo: Postula a me, et dabo tibi gentes hereditatem tuam .  Unde et ipse Filius congratulans sibi traditum orbem crediturum, dicit: Ego autem constitutus sum rex ab eo , id est a Deo Patre.

Testatus est autem in quodam loco quis dicens: Quia nomina prophetarum reticet in hac Epistola, quorum testimonia ponit, non causa inuidie, aut abscondentis affectu hoc agit, sed narrantis uoto et ostendentis intuitu, Hebreos multam habere scientiam diuinarum Scripturarum, quibus ista scribebat, in tantum ut nec opus haberet nomen ponere dicentis. Hoc ergo testimonium ex Psalterio Dauidico sumptum, est qualiter loquitur ad Deum Patrem: Quid est homo? Suppresse et cum despectu pronuntiandum est istud, quid est homo? subaudis fragilis, mortalis, caducus et sequax Ade, qui in ueteri peccato  originali pronitate est deuictus. Quod memor es eius? subaudis ita ut misericordie tue dona largiaris, tua est gratia, non illius meritum. Hominis memor est Dominus, quando ei peccata dimittit gratuita misericordia, et misericordie sue dona largitur. Sequitur, Aut Filius hominis, subaudis quid est? Hoc quidem doctores referunt ad Christum, qui in Euangelio sepissime filium hominis, id est filium Marie se uocat, ac propterea sub interrogatione sursum erigenda est uox, et est sensus: Quid promeruit ille homo assumptus a uerbo, ut Filius Dei fieret? Quodque sequitur, quoniam uisitas eum, ad genus humanum refertur, de quo paulo superius sub nomine hominis dictum est, quid est homo; et est sensus:  Quoniam uisitas genus humanum per Filium tuum, et perpetuo largiris beneficia, non est meritum illius, sed tua gratia, ideoque subsistit, quia a te uisitatur. uisitatio ad medicum et egrotum pertinet. Nam uisitationis officium dicitur medicus implere, quando ad infirmum quempiam ingreditur. Et genus humanum, quod infirmum et languidum erat, Deus Pater tunc uisitauit, quando misit Filium suum, qui uerbum caro factum est et habitauit in nobis : de qua uisitatione dicit etiam Zacarias pater beati Ioannis Baptiste: uisitauit nos Oriens ex alto , quidam doctores hoc quod dicit: Quid est homo quod memor es eius, aut Filius hominis, quoniam uisitas eum? totum referunt ad genus humanum, hoc uero quod sequitur, referunt concorditer ad Christum.

 Minuisti eum paulo minus ab angelis. Per mortem corporis et opprobria passionis, minorem fecit Deus Pater Filium suum angelis, qui secundum diuinitatem equalis ei erat in omnipotentia deitatis, quia angeli immortales et impassibiles existunt. Minoratus est autem non necessitate, sed spontanea uoluntate, sicut idem Apostolus alias ait: Qui cum in forma Dei esset, non rapinam arbitratus est esse se equalem Deo, sed semetipsum exinaniuit, formam serui accipiens, factusque est obediens Patri usque ad mortem, mortem autem crucis . Ex ea enim parte qua mori potuit Creator angelorum, minor factus est angelis. Bene autem dixit paulo minus et si mortale corpus assumpsit: peccati tamen maculam non habuit; gloria et honore coronasti eum. Psalmista loquitur ad  Deum Patrem de humilitate et exaltatione Filii Dei, dicens: Minuisti, inquit, Filium tuum paulo minus ab angelis, dum eum mortalem creasti, sed quia ille obediens tibi exstitit usque ad mortem, gloria et honore coronasti eum. Tale est illud quod Apostolus dicit in alio loco: Propter quod et Deus exaltauit illum, et donauit illi nomen quod est super omne nomen, ut in nomine Iesu omne genu flectatur, celestium, terrestrium, et infernorum.  Gloria ergo coronauit illum Deus Pater in resurrectione, honore autem in ascensione quando quadragesimo die resurrectionis sue exaltauit illum super omnem creaturam. Aliter: Gloria coronatus est in multitudine credentium, uidelicet cum post resurrectionis triumphum, credulitatem totius mundi in hoc quod homo est accepit,  honore autem in confessione paterne maiestatis, hoc est in eo quod in plenitudine paterne glorie habitat; et constituisti eum super opera manuum tuarum. Per hoc quod homo factus est, constitutus est a Deo Patre super opera iussionis eius, supra celestia uidelicet, terrestria, et infernalia, qui secundum diuinitatis potentiam, sicut cum Deo Patre omnia creauerat, ita cum illo omnia possidebat. Dicendo enim, Constituisti eum super opera manuum tuarum, omnis creatura monstratur subiecta esse illi, quia sicut potestate uerbi omnia creata sunt, ita ille homo assumptus a uerbo cum uerbo possidet cuncta.

Omnia subiecisti sub pedibus eius, id est eternitati illius et potestati, ut omnis creatura illum  adoret, et hoc est quod ipse post resurrectionis gloriam apparens discipulis suis dixit eis: Data est mihi omnis potestas in celo et in terra . In eo enim quod omnia ei subiecit, nichil dimisit non subiectum ei. In eo, id est in hoc dono uel facto, quod ei omnia subiecit, nec celestia uidetur excepisse, nec terrestria, ut diceret preter angelicam creaturam: sed ita conclusit, dicens: Omnia subiecit ei. Nunc autem necdum uidemus omnia subiecta ei. Quid est quod beatus Apostolus loquitur, nam cum dixisset, omnia subiecta esse Christo, statim subintulit, dicens: Nunc autem necdum uidemus omnia subiecta ei? si omnia sunt ei subiecta, quomodo non sunt subiecta? Intelligendum est ergo hoc modo ut superius ubi dixit: Nihil dimisit non subiectum ei, ut intelligamus  uniuersalem subiectionem et uoluntariam, scilicet per fidem, et necessariam, qua cogitur omnis creatura subiecta esse suo Creatori. Hic uero ubi dicitur, Necdum uidemus omnia subiecta ei, tantummodo de uoluntaria subiectione accipere debemus: qui per fidem constat qua in eum credere nolunt. Quia enim tunc temporis quando Apostolus ista loquebatur, Euangelii necdum predicatio per totum mundum diuulgata erat, necdumque omnes predestinati ad uitam credebant, recte dixit: Necdum sunt ei omnia subiecta, et non solum tunc, sed etiam adhuc omnes predestinati non credunt.

Eum autem qui modicum quam angeli minoratus est, uidemus Iesum propter passionem mortis gloria et honore coronatum. Hic aperte manifestat quia gloria et  honor Christi crux eius fuit, pro qua modicum minoratus est ab angelis moriendo pro nostra salute. Unde et Apostolus alibi cum dixisset, factus obediens est Patri usque ad mortem, mortem autem crucis, statim subsecutus est, dicens: Propter quod et Deus exaltauit illum, et dedit illi nomen quod est super omne nomen, etc. Sic etiam ipse Dominus prouocabat apostolos dicens: ut glorificetur Filius hominis. Sed si ille qui Dominus est ea que pro seruis passus est gloriam uocat, multo magis tu homo que pro Domino pateris, tibi ad gloriam sempiternam pertinere non dubitare debes. Eum, inquit, Iesum uidemus coronatum non oculis corporeis, sed oculis mentis: dum sedet in plenitudine paterne maiestatis, ut gratia Dei pro omnibus gustaret mortem. Gratia Dei Patris appellatur  Filius, eo quod nobis a Deo Patre gratis sit datus, et quod gratis pro nobis mortem sustinuit. Non enim debebatur nobis nostro merito, ut Filius Dei pro nobis gustaret mortem, sed ineffabilis gratia hoc fecit. Quod autem dicit pro omnibus illum gustasse mortem, quidam doctores ita absolute intelligunt ut dicatur pro omnibus pro quibus gustauit, id est pro electis ad uitam eternam predestinatis. At uero quidam ita generaliter accipiunt, ut dicatur pro omnibus fidelibus atque infidelibus mortem gustasse, dicentes: Ipse quidem pro omnibus mortuus est, licet omnes non saluentur. Et si omnes non credunt, ille tamen quod suum erat fecit. Unde beatus Prosper hanc ponit similitudinem: Est quilibet  medicorum peritissimus qui ueniens in ciuitatem populosam ubi multi infirmi habentur, temperat potionem contra omnia genera infirmitatum, et conuocat omnes, dicens: uenite, omnes populi qui uariis infirmitatibus laboratis, et bibite ex hac potione, quam causa salutis uestre preparaui: spondeo uobis cum obtestatione, quod si quis biberit ex ea medelam statim consequetur. Qui credunt uerbis illius, accedunt, bibunt et sanantur: qui uero renuunt bibere, non sanantur, sed in sua infirmitate contabescunt. Quantum ergo ad medici deuotionem pertinet, pro omnium illorum salute potionem temperauit, licet aliis non prosit, nisi his qui ex ea biberunt, ita et Christus, quantum in se fuit, pro omnibus mortuus est, quanquam non prosit eius passio nisi solummodo  modo his qui in eum credere uoluerunt. Simulque notandum quia non dixit Apostolus, subiacuit morti, sed proprie gustauit mortem, per quod uelocitatem resurrectionis uoluit ostendere. Breui etenim tempore a morte potuit teneri, ut ea deuicta, confestim uictor resurgeret.

Decebat enim eum propter quem omnia, et per quem omnia, qui multos filios in gloriam adduxerat, auctorem salutis eorum consummari per passionem. Decebat, inquit, eum auctorem, scilicet salutis eorum, per passionem consummari, id est perficere omnium salutem per passionem Christi, qui est auctor salutis omnium credentium, et qui ante passionem suam multos filios adoptiuos adduxerat in gloriam fidei, spei et caritatis, qui certam spem habebant gaudia  patrie celestis et eterni regni hereditatem se posse percipere; uel certe per passionem decebat eum perficere omnia que de illo predicta erant. Unde ipse dixit pendens in cruce: Consummatum est . Propter quem omnia, id est per mortem eius restaurata sunt omnia celestia et terrestria: homo scilicet redemptus et numerus angelorum redintegratus. Per quem omnia, subaudis facta sunt, iuxta quod Ioannes dicit, omnia per ipsum facta sunt . uidesne quantum est in medio nostri, nobisque coniunctus est? Ipse Filius et nos filii, ille proprius et nos adoptiui: sed ille saluat et nos saluamur. uides quomodo nos coniungit et discernit? Nam cum dicit, multos filios adduxit in gloriam, hic coniunxit: cum uero addit, auctorem salutis eorum, hic discernit.

 Qui enim sanctificat et qui sanctificantur, ex uno omnes. Quis est qui sanctificat? Christus per fidem passionis sue et per donum baptismatis. Qui sunt qui sanctificantur? Omnes credentes qui sanctificantur fide passionis Christi et gratia baptismi. Sed qui sanctificat Christus, et nos qui sanctificamur, ex uno Deo Patre omnes sumus, quia ab illo omnia originem acceperunt. Unus est enim Deus, per quem et a quo omnia. Sed aliter ille, aliter nos. Ille quasi proprius Filius potest sanctificare, nos uero quasi adoptatiui ab illo sanctificamur. Attamen unum habemus Patrem in celis, ille proprium, nos adoptiuum. Propter quam causam, subaudis  quia et ipse et nos ex uno Deo Patre sumus, licet discrete, non confunditur fratres uocare eos, qui sunt filii adoptiui, dicens: Nuntiabo nomen tuum fratribus meis. Cum dicit, non erubescit fratres eos uocare, ostendit nos esse eamdem fraternitatem nostre humanitatis, sed in misericordia eius multa, et humilitate maxima qui nos fratres elegit sibi: hoc quoque prophetico affirmat testimonio ne quasi nouum putaretur, et non multo ante predictum. Ait enim: Nuntiabo nomen tuum fratribus meis. Post sacram passionem et uenerandam resurrectionem, promittit se gloriam diuinitatis paterne, et nomen eius quo pater dicebatur toto orbe diuulgaturum. Nuntiabo dicit, id est narrari faciam a predicatoribus meis mihi a te datis. Nam resurgens a mortuis  dicit mulieribus: Ite, nuntiate fratribus meis ; et ad Mariam: uade ad fratres meos , et dic eis. Fratres autem dicuntur et qui diligunt et qui diliguntur; addit uero: In medio ecclesie laudabo te. In medio Ecclesie, hoc est in cetu fidelium laudauit Deum Patrem Filius quando apostolis reuersis a predicatione dixit: Confiteor tibi, Pater, Domine celi et terre, id est laudo et glorifico te, quia abscondisti hec a sapientibus et prudentibus, et reuelasti ea paruulis . Ipse quoque quotidie in medio Ecclesie laudat Deum Patrem, dum fideles quique eius passione et resurrectione redempti, eiusque baptismate abluti, indefessas laudes Deo Patri referunt corde, ore et opere: his enim tribus modis laudandus est Deus. Et iterum: Ego ero fidens in eum,  hoc est in Deum Patrem. uox est Filii Dei de Deo Patre ex parte humanitatis loquentis. Nam homo susceptus a uerbo, totam confidentiam suam in Deum Patrem positam habebat, unde dicebat: Pater, clarifica Filium tuum . Et pro fidelibus suis supplicans aiebat: Pater, uolo ut ubi ego sum, et isti sint mecum . Quos etiam exhortans ut confidentiam haberent, dixit: Confidite, ego uici mundum .

Et iterum: Ecce ego et pueri mei quos dedit mihi Deus. Hec duo testimonia sumpta sunt ex oraculo Isaie prophete loquentis in persona Filii Dei. Isti autem sunt pueri, sancti uidelicet apostoli, quibus Dominus ait: Pueri, nunquid pulmentarium habetis ? Qui bene pueri uocantur propter innocentiam  et humilitatem, de qualibus ipsa ueritas dicit: Sinite paruulos uenire ad me, talium est enim regnum celorum .

Quia ergo pueri communicauerunt carni et sanguini: et ipse similiter participauit eisdem. Hoc de apostolis, omnibusque fidelibus dictum est, quia per hoc fratres fuerunt Domini, quia uerum corpus et sanguinem habuit, sicut et illi habuerunt. Quo loco confunditur Manicheus cum suis, qui ausus est dicere Deum uerum corpus non habuisse, cum Apostolus dicat, quia assumendo carnem particeps exstitit illorum. Sicut enim illi pueri, et nos carne et sanguine, constamus: sic et Christus participauit carni et sanguini, homo factus, et sicut Christus communicauit  nostre substantie per assumptionem hominis, sic et nos participes eius sumus per assumptionem corporis et sanguinis eius. Quare autem communicauerit Christus carni et sanguini, in sequentibus manifestat, dicens: Ut per mortem destrueret eum qui habebat mortis imperium, id est diabolum, et liberaret eos qui timore mortis per totam uitam erant obnoxii seruituti. Admirabile, quiddam hic demonstrat Apostolus, ostendens diabolum per hoc deuictum a Christo, per quod potestatem tenebat in mundo. Arma que fuerunt illi quondam fortia aduersum mundum, hoc est mors, per ea illum Christus percussit, sicut Dauid abstracto Dauid Golie gladio, in eo caput illius amputauit in quo quondam uictor ille solebat fieri. Quia ergo diabolus, per mortem hominis in mundo principatum  presumpserat, per mortem Christi temporalem uinci debebat. Quapropter participauit Christus carni et sanguini, ut mori potuisset ad tempus, sicque dum mortuus est, qui peccatum non fecerat, destruxit diabolum qui peccatum attulerat, per quod mors in orbem uenerat. Siue etiam in hoc destruxit diabolum et mortem, quia semper mortuus est peccato, dum non peccauit. Destructo autem imperio diaboli, liberauit electos suos, qui timore mortis per totam uitam suam quandiu uiuebant in hoc seculo, obnoxii, id est debiti et astricti erant seruituti mortis et diaboli. In hoc enim timebant mortem, quia serui erant mortis, dum omnes morti subiacebant.

Nusquam enim angelos apprehendit, sed semen Abrahe apprehendit. Quod superius dixerat, pueros  communicasse carni et sanguini, et quia Christus participauerit eis, exsequitur amplius hunc sensum, uolens ostendere unde participaret eis, et dicit: Nusquam, id est in nullo loco, neque in celo, neque in terra angelicam creaturam assumpsit, sed corpus humanum de semine Abrahe assumpsit. Quibus uerbis fauet illis blandiendo, quod semen illorum assumpserit. Quia ergo homo redimendus erat morte Filii Dei, non angelus, idcirco non angelicam naturam assumpsit, que mortem non potest pati, sed humanam in qua mori potuisset. Nec angelis tanta est dignitas collata, ut in una persona eorum nature Filius Dei coniungeretur: quam dignitatem et honorem humane nature diuina gratia contribuit, ut Deus et homo una esset persona. Et quare dixit apprehendit,  quod pertinet ad fugientem, quia nos quasi recedentes a se, et longe fugientes insecutus apprehendit.

Unde debuit per omnia fratribus assimilari. Pro hac, inquit, ratione, quia non assumpsit angelicam naturam, sed humanam de semine Abrahe, debuit per omnia assimilari fratribus. Quid est per omnia? id est natus est, educatus, creuit, esuriit, passus est ac mortuus, ut per omnia ista similis esset fratribus, qui huiusmodi conditioni subiecti sunt et connexi. Sed fortasse querit aliquis, quare homo sit reparatus potius quam angelus lapsus? Cui respondendum est, hominem non tantum deliquisse, quantum diabolum. Ille enim diabolo suadente peccauit, diabolus uero  nullo suadente, sed superbiendo corruit. Homo quoque, quia corpus habebat, manducare indigebat: diabolus autem, quia spiritus est, totus inexcusabilis est. Fuit et tertia causa, uidelicet quia homo necdum peruenerat ad locum ubi eternaliter cum Deo regnaturus erat, sed in paradiso terreno morabatur, de quo transferendus erat in celum completo numero electorum: diabolus autem in celo iam erat collocatus, ut misericors fieret et fidelis pontifex ad Deum, ut repropitiaret delicta populi. Misericors dicitur a misero corde, uidelicet quia miseriam sustinet et cognoscit per experimentum misereri. Itaque non fuit alia causa illum per omnia fratribus assimilari, nisi ut misericordiam nobis prestaret nos redimendo, et fidelis fieret uerusque et potens pontifex ad Deum  Patrem interpellando pro nobis, nostrisque propitiaret peccatis. Hec enim huius miserande dispensationis causa fuit: uidit quippe humanum genus humo intentum, peccatorum uinculis ligatum, et misertus est eius sicut fidelis pontifex, reconcilians nos Deo Patri, et reconciliando purgans. Ministerium etenim sacerdotis atque pontificis est fidelem esse, ut possit eos quorum sacerdos est liberare a peccatis. Pontifex quoque dicitur eo quod pontem, id est uiam prebeat suis sequacibus suo bono exemplo, ita et Dominus pontem fecit nobis, id est bonam uiam ostendit, cum diceret: Discite a me quia mitis sum et humilis corde . Pontem etiam nobis fecit, quando aperuit nobis ianuam regni celestis. Ubi modo consistit, Deum Patrem interpellans pro nobis.

 In eo in quo passus est ipse et tentatus, potens est eis qui tentantur auxiliari. In eo, inquit, in homine in quo tentatus est ipse a diabolo, sed non superatus, et passus a ministris illius, potens est uinctos liberare, tentatosque adiuuare ne uincantur: quia tentationes nostras et passiones, non solum sicut Deus cognoscit, sed etiam sicut homo experimento probauit, ac propterea non solum per hoc quod Deus est potest nobis auxiliari, sed insuper per hoc quod homo est, quoniam eiusdem potestatis est homo assumptus a uerbo, cuius erat et idem uerbum.



CAPUT III.

Unde, fratres sancti, uocationis celestis participes,  considerate apostolum et pontificem confessionis nostre Iesum qui fidelis est ei qui fecit illum, sicut et Moyses in omni domo eius.

Fratres eos uocat tam carne quam spiritu, qui ex eodem genere erant, eamdemque fidem habebant; sanctos quia sanctificati fuerant fide passionis Christi et aqua baptismatis, qui participes erant celestis uocationis, hoc est patrie celestis, ad quam Dominus omnes uocat, dicens: uenite ad me omnes qui laboratis et onerati estis, et ego reficiam uos . Considerate apostolum et pontificem fidei nostre Iesum. Apostolus Grece, Latine dicitur missus. Et Dominus iehsu apostolus noster est, quia gratis a Deo Patre nobis missus est, sicut ipse testatur, dicens: Non sum  missus nisi ad oues perditas domus Isrel, et sicut misit me Pater et ego mitto uos . Unde et idem egregius predicator alio in loco dicit: Misit Deus Filium suum factum ex muliere . Pontifex autem confessionis nostre est, quia confessionem fidei nostre pretendit ante Deum Patrem qui fidelis est ei, id est Deo Patri qui fecit illum, iuxta quod alibi dicitur, quia factus est ei ex semine Dauid secundum carnem. Notandum autem de humanitatis essentia hoc esse dictum in qua ipse fidelis fuit Deo Patri, obediens ei usque ad mortem . Nonne fidelis erat Deo Patri, quando omnia que agebat, non sue glorie reputabat, sed Patri dicens: Pater in me manens ipse facit opera? Sicut et Moyses, inquit, fidelis erat in omni domo eius. Domum Dei hic populum debemus intelligere,  plebem scilicet Isreliticam, cui Moyses prepositus erat a Deo, de qua domo dicit Isaias: uinea Domini sabaoth domus Isrel est, et iterum exhortando: Domus Iacob, uenite et ambulemus in lumine Dei . In qua domo Moyses fidelis fuit, id est deuotus et bone uoluntatis, defendens ea que Dei erant, sibique non usurpans gloriam Dei

Amplioris enim glorie iste pre Moyse dignus habitus est, quanto ampliorem honorem habet domus qui fabricauit illam. Hoc in loco aut erit hypallage in sensu, aut satis necessaria subauditio supponetur hoc modo. Tanto maioris glorie Christus pre Moyse dignus inuentus est, quanto maiorem honorem habet, subaudis Dominus domus qui fabricauit eamdem domum, siue tanto maiori gloria Christus pre Moyse  dignus inuentus est, quanto maiorem honorem habet fabricator a domo, quam ipse fabricauit. Redditque causam quare maioris glorie sit fabricator domus quam domus ab eo fabricata.

Omnis namque domus fabricatur ab aliquo. Qui autem omnia creauit, Deus, subaudis est. Hic factorem a factura discernit, utriusque domus auctorem Deum esse intelligi uolens, et populi scilicet Isrelitici, et gentilis.

Et Moyses quidem fidelis erat, hoc est, deuotus et bone uoluntatis in tota domo eius, tanquam famulus in testimonium eorum, subaudis uerborum, que dicenda erant; Christus autem tanquam filius in domo sua habitat, ordinans et disponens illam. Quanta differentia est inter famulum quem paterfamilias preponit  domui sue, et filium quem derelinquit heredem, tanta distantia est inter Moysen et Christum. Moyses enim fidelis et deuotus famulus fuit in domo Dei omnipotentis, hoc est in plebe Isrelitica in testimonium eorum uerborum, que per illum dicenda erant ad populum, quoniam testis erat uerborum Domini ad populum, iterumque populi ad Deum; Christus uero libere ordinat domum suam, hoc est Ecclesiam suam, tanquam filius hereditatem paternam. De qua domo subiungit Apostolus, dicens: Que domus sumus nos, si fiduciam et gloriam spei usque ad finem firmam retineamus. Hortatur iterum Apostolus Hebreos fortiter stare in fide, et perseuerare in bono opere, iungens se more  solito illis. Domus, inquit, Dei sumus, si fiduciam, id est fidem rectam et gloriam spei nostre firmam retinuerimus usque ad finem mortis nostre, uel usque ad diem iudicii. Gloria spei nostre est, qua gloriamur nos in spe iam esse filios Dei, et quod modo tenemus in spe, credimus nos possessuros in re. Bona enim que nobis promissa sunt, in hac penali uita habere nequaquam possumus, quamobrem habentes fidem rectam, spem certam, exspectemus patienter premia nobis a Domino promissa. Sequitur: Quapropter, dicit Spiritus, hodie si uocem eius audieritis, nolite obdurare corda uestra, etc., usque ad si introibunt in requiem meam. De spe paulo superius locutus fuerat beatus Apostolus, quod oporteat sperare ea que futura sunt, et dat inde testimonium  propheticum sub comparatione quodammodo illi perierunt, qui desperauerunt de potentia Dei, et quid promeruerunt pauci qui sub spe certa promissis Dei crediderunt. Quia ergo obscure beatus Apostolus locutus est, necesse est replicare hostiam ueteris Testamenti, ut manifestior fiat oratio. Eductus populus Isreliticus de Aegyptia seruitute in signis et mirabilibus Domini, cum multam uiam deserti perambulassent, pasti a Domino manna, aqua de petra potati, eiusque protectione tutati, consilium inierunt omnes mittere de singulis tribubus principes speculatores, qui deberent speculari atque considerare terram a Domino sibi promissam. Qui pergentes lustrauerunt terram; reuersique sunt post spatium quadraginta dierum ad multitudinem, nuntiantes terram  fertilissimam, magnorumque fructuum procreatricem, sed habere urbes munitas, uirosque inexpugnabiles esse in ea, ut pote de stirpe Enachim, hoc est gigantum. Isrelite uero ingrati et insensati, quos oportebat recordari tantorum Dei beneficiorum, quomodo eos clausos in medio tanti exercitus Aegyptiorum eripuerit de periculis, fluuiorumque fontes de petra sine defectu donauerit, manna tribuerit, aliaque innumerabilia beneficia eis contulerit, nec Deo crediderunt, desperantes de eius potentia, nec horum aliquid rememorati sunt, sed timore desperabili perterriti, murmurando dixerunt: Utinam non introducat nos Dominus in terram illam, reuertamur in Aegyptum. Deus igitur iratus quod sic cito obliti fuissent beneficiorum ac mirabilium eius, iurauit  quod non esset intratura generatio illa in requiem et patriam olim patribus promissam, sicque illa sexcenta millia que egressa sunt de Aegypto perierunt, preter duos tantummodo: Caleph uidelicet filium Iephone et Iosue filium Nun, qui seditionem populi compescere nisi sunt, creduli promissionibus Domini. Notandum autem tres requies ab Apostolo in hac Epistola commemorari: unam sabbati, qua requieuit Deus ab operibus suis; secundam in Palestina, in quam ingressi Isrelite requieturi erant a miseria et laboribus multis; tertiam quoque que uera est requies, regnum uidelicet celorum, ad quam quos peruenire contigerit, plenissime requiescent a laboribus erumnisque huius seculi, de  qua hic Apostolus prophetando spiritaliter loquitur, dicens: Quapropter, subaudis quia domus Dei sumus, si fidem rectam et gloriam spei firmam retinuerimus, nolite obdurare corda uestra, ne similia patiamini, qualia progenitores uestri passi sunt priuati requie promissa. Hortabatur his uerbis Apostolus Hebreos, ut non essent infideles et increduli, ne perderent requiem eternam sibi a Domino promissam, sicut perdiderunt patres eorum requiem temporalem. Nolite, inquit, hodie obdurare corda uestra, sicut, subaudis, obdurauerunt patres uestri in exercebatione, in amaricatione, quando me ad amaritudinem prouocauerint secundum diem tentationis eorum in deserto, ubi tentauerunt me patres uestri multis molis, dicentes: Nunquid poterit Deus parare mensam  in deserto? Et nunquid poterit nos introducere in terram patribus promissam? Quod autem dicit hodie, non loquitur iam Psalmista ad illos qui mortui sunt in deserto murmurando contra Dominum, et increduli existendo, sed potius ad illos qui dominice predicationis tempore fuerunt, apostolorumque, et usque ad finem seculi futuri sunt. Hodie, inquit, id est in die Noui Testamenti, uel omni tempore quandiu dicetur hodie: Nolite obdurare corda uestra. Hodie namque pro sempiterno ponitur, id est, donec mundus et uita presens manet. Sequitur: Probauerunt et uiderunt opera mea quadraginta annis. Quod dicit, probauerunt opera et mirabilia mea, non est ita intelligendum, ut dicatur probauerunt, id est elegerunt causam gratiarum actionum, sed potius probatio hec  ad curiositatem est referenda et tentationem. Probauerunt, inquit, opera mea, hoc est curiositatis causa exquisierunt tentantes utrum Omnipotens essem. Sed quid factum est? uiderunt illa per quadraginta annos, et permanserunt ingrati. Potest quod dicit quadraginta annis, et ad sequentia iungi. Quadragenarius autem numerus mysticus in diuina Scriptura habetur: Quadraginta diebus Dominus in deserto ieiunauit, ut triumpharet de illo, per quem illi quadraginta annis murmurauerunt in eremo contra Dominum, consummataque tota gloria uictorie in passione et resurrectione, quadraginta diebus fuit cum discipulis antequam celorum altitudinem penetraret. Primis uero diebus quadraginta tentationem huius seculi ostendit, posterioribus quadraginta  diebus consolationem, qua consolandi sunt in patria. Corpus enim eius, id est Ecclesia, necesse est ut tentationes patiatur in presenti seculo , ut postmodum peruenire possit ad gaudia patrie celestis. Tamen et in presenti non deest ille Consolator, qui dixit: Ecce ego uobiscum sum omnibus diebus, usque ad consummationem seculi . Sequitur:

Propter quod, subaudis quia tentauerunt me causa curiositatis, et opera mea quadraginta annis probauerunt, infensus fui generationi huic. Plus est dici offensum siue infensum quam dicere iratum, quoniam qui irascitur facile potest ab ira remoueri: qui uero infensus siue offensus fuerit, aut uix aut  nullo modo potest placari; ita omnipotens Deus offensus, id est ualde et implacabiliter iratus fuit illis sexcentis millibus qui perierunt in deserto. Et dixit ad Moysen et Aaron, uel etiam ad Iosue: Semper hi errant corde. Multis modis castigauit eos Dominus Deus omnipotens, sed illi semper corde errauerunt, a uia ueritatis et rectitudinis deuiantes. Quicunque enim uoluntati Dei non obsecundat, errat a rectitudine iustitie. Ipsi uero non cognouerunt uias meas. Non cognouerunt dicit, hoc est non approbauerunt, nec elegerunt actiones meas et precepta mea; uel non cognouerunt, quia noluerunt ad hoc cognoscere ut tenerent et obseruarent illa. Quibus iuraui in ira mea, si introibunt in requiem meam. Si, aliquando ponitur pro affirmatione, aliquando pro dubitatione,  aliquando pro negatione, ut in presenti loco pro non, et in Psalmo dicente Propheta: Si reddidi retribuentibus mihi mala , id est, non reddidi. Ordo uerborum est: Non introibunt in requiem meam, sicut iuraui in ira mea, hoc est in uindicta mea. Ira enim Dei uindicta est illius. Loqui Deum, magnum est: iurare uero, nimis metuendum. Cum enim omnis sermo illius pro iuramento accipi debeat, quoniam semper uerus est, dicitur aliquando iurare ad exaggerandam uim rei, et ut terrorem incutiat auditoribus. Sic dicitur et irasci more humano, cum semper ipse idem maneat, quatenus dum audiuimus illum iratum, metuamus peccare. Quod autem dicit, non introibunt in requiem meam, hic  geminam requiem debemus  intelligere; unam terram repromissam Abrahe, quam illi perdiderunt propter infidelitatem suam: alteram uero, uitam eternam de qua Apostolus spiritualiter loquitur, dicens: In qua non introibunt Iudei in infidelitate manentes.

uidete, fratres, ne forte sit in aliquo uestrum cor malum incredulitatis, discedendi a Deo uiuo. Hortatur iterum Apostolus eos blandiendo, uocans eos fratres, et dans consilium quomodo intrare possint in requiem ueram. Fratres mei carne, fratres etiam fide, uidete, id est cauete, summaque diligentia attendite, ne forte sit in aliquo uestrum uoluntas non bona, et cor malum incredulitatis discedendi a Deo uiuo, sicut fuit in illis qui errauerunt in deserto adorando idola, et pereatis, sicut illi perierunt.

 Sed exhortamini uosmetipsos per singulos dies, donec hodie cognominatur, ut non obduretur quis ex uobis fallacia peccati. Quia illis Iudeis scribebat, qui iam crediderant et inter quos tales erant qui alios in fide, spe, bonisque operibus exhortari poterant, ideo taliter loquitur: Exhortamini, inquiens, uos inuicem, et corrigite uosmetipsos per singulos dies, donec hodie cognominatur; id est, omni tempore presentis uite in quo est spatium penitendi. Si quisquam peccauerit, non desperet de uenia quandiu uiuit, nec obduretur aliquis uestrum fallacia peccati; id est, desperatione decipiente peccato infidelitatis, quasi per penitentiam non possit promereri indulgentiam.  Ille enim qui satis perfecte non credit, solet plerumque in desperationem ruere, redditque causam, quare nemo debeat desperare de uenia dicens:

Participes enim Christi effecti sumus. Christo participamur et coniungimur, ut pote unum cum illo existentes. Si quidem in hoc participamur illi, quia ipse caput nostrum, et nos membra illius, coheredes et concorporales illi, secundum spiritalem hominem qui creatus est in ipso. In eo etiam participamur illi, quia corpus et sanguinem eius sumimus ad redemptionem nostri, quapropter non est desperandum. Si tamen initium substantie usque ad finem firmum retineamus, dum dicitur: Hodie si uocem eius audieritis, nolite obdurare corda uestra contra Deum in infidelitate, quemadmodum in illa exacerbatione,  subaudis obdurauerunt patres uestri corda sua. Initium substantie Christi dicit fidem Christi, per quam subsistimus et renati sumus, quia ipse est fundamentum omnium uirtutum. Et bene substantiam eam uocat, quia sicut corpus anima subsistit et uiuificatur, ita anima fide subsistit in Domino et uiuificatur, ac sine fide quasi nichil est. Unde dicit per prophetam : Iustus autem meus ex fide uiuit. Et idem egregius predicator: Sine fide, inquit, impossibile est placere Deo . Substantia autem Christi appellatur fides, uel quia ab illo datur, uel certe quia ipse per eam habitat in cordibus fidelium; iuxta quod idem Apostolus alias dicit, optando in interiore homine, habitare Christum per fidem in cordibus uestris . Tunc ergo ueraciter Christi  participes sumus, si fidem eius usque ad finem mortis nostre, uel usque ad diem iudicii firmam retinuerimus omni uidelicet tempore, quandiu dicitur nobis per prophetam: Hodie si uocem eius audieritis, nolite obdurare corda uestra.

Quidam enim audientes exacerbauerunt, sed non omnes, qui profecti sunt ab Aegypto per Moysen. Illius historie tacite mentionem facit, quando reuersis exploratoribus dixerunt murmurando : Utinam non introducat nos Dominus in terram illam; Iosue autem et Caleb glorificauerunt Deum dicentes ad omnem multitudinem: Potens est Dominus introducere nos ad terram illam. Quidam ergo audientes uerbum Dei de promissione et sermone exploratorum, ad amaritudinem prouocauerunt eum  ob incredulitatis et desperationis malum, sexcenta uidelicet millia, quorum corpora prostrata sunt in deserto; sed tamen non exacerbauerunt eum omnes qui profecti sunt ex Aegypto: quoniam Iosue et Caleb ex tanta multitudine glorificauerunt illum, unde et meruerunt terram repromissionis non solum possidere, sed etiam aliis per sortem diuidere. Quare autem Apostolus hoc prosequatur sensus est: Audierunt illi omnes uerbum Dei de promissione terre repromissionis, sicut et nos audiuimus de patria celesti; sed, quid profuit illis sermo auditus? Nolite ergo putare quod ex auditu tantum predicationis introitus sit in requiem Dei, nisi adhibita fuerit fides de corde puro.

 Quibus autem infensus est quadraginta annis? nonne illis qui peccauerunt, quorum cadauera prostrata sunt in deserto? Quibus autem iurauit non introire in requiem suam nisi illis qui increduli fuerunt? Id est, illis qui dubitauerunt quod potuisset eos Dominus inducere in terram repromissionis. Et uidemus, id est intelligimus, quoniam non potuerunt intrare in requiem ipsius illa sexcenta millia propter incredulitatem.



CAPUT Iu.

Timeamus ergo ne forte relicta pollicitatione intreundi in requiem ipsius, existimetur aliquis ex uobis deesse. Timeamus, inquit, perditionem illorum, iustumque iudicium Dei, qui reddet unicuique secundum  opera sua, ne forte relicta et neglecta pollicitatione fidei, quam Deo dedimus in baptismate intreundi in requiem patrie celestis, et reuertamur iterum ad opera infidelitatis, que abdicauimus coram multis testibus. Potest et de illa pollicitatione intelligi, quam Dominus promisit nobis dicens: Discite a me quia mitis sum et humilis corde et inuenietis requiem animabus uestris . Et ipse ergo nobis illam requiem promisit et nos spopondimus nos intraturos in eam tempore baptismatis. Quamobrem laborate, ne existimetur aliquis ex uobis deesse ab illo regno, hoc est, ne aliquis uestrum minus dignus inueniatur intreundi in requiem Dei. Loquitur Apostolus more uiatorum proficiscentium de una regione in aliam, quibus solet dicere is qui  omnibus dicit: uidete ne quis uestrum in itinere remaneat, ut simul omnes peruenire possimus quo tendimus; sed etsi cuius iumentum pre lassitudine defecerit, subleuate inuicem eius sarcinas, ne forte ob hoc in uia remaneat. Electi enim in presenti seculo, quasi in uia sunt tendentes ad patriam; sed ne aliquis remaneat, qui non possit peruenire ad patriam celestem, simplices quique et infirmi subleuandi sunt opere et auxilio fortium, iuxta illud: Alter alterius onera portate .

Etenim et nobis nuntiatum est, quemadmodum et illis. More solito iungit se Iudeis qui tunc temporis erant, et dicit: Etenim omnibus nobis Iudeis nuntiatum est ut intremus in requiem patrie celestis quemadmodum et illis qui egressi sunt ex Aegypto,  nuntiatum est ut intrarent in requiem terre repromissionis; nobis tamen per Filium, illis autem per famulum. Sed non profuit sermo auditus non admistus fidei ex his que audierunt. Sermo quem audierunt illa sexcenta millia per Moysen de requie terre Palestine, non profuit illis, quia non fuit admistus et coniunctus fidei, et contemperatus fide ex his promissionibus quas audierunt. Tunc enim prodesset eis sermo auditus si credidissent, quoniam tunc esset contemperatus fide. Quoniam uero non crediderunt, non fuit coniunctus fidei, ideoque nichil eis profuit quod audierunt, quoniam in eam intrare non meruerunt. Post hec uerba exhortationis subiunxit Apostolus, dicens:

 Ingrediemur enim in requiem eius qui credidimus; quemadmodum dixit: Sicut iuraui in ira mea, si introibunt in requiem meam. Isto in loco ad completionem sensus, necesse est aliquid adiicere. Ingrediemur  in requiem patrie celestis, a Deo nobis promissam subaudis, ne forte dicatur nobis si increduli fuerimus, quemadmodum dixit illis qui non introierunt, si introibunt, id est, non introibunt in requiem meam. Quibus uerbis hortatur omnes intrare in requiem Domini, ne forte nobis dicatur ob infidelitatem quod illis dictum est. Nam sicut certum est quod increduli non introibunt, sic certum fixumque habetur quod creduli introibunt. Et quidem operibus ab institutione mundi perfectis, id est ornatu mundi perfecto.

 Dixit quodam loco de die septima sic: Et requieuit Deus die septima ab omnibus operibus suis. In Genesi dixit Deus per Moysen istud . His uerbis uult Apostolus ostendere, aliam esse requiem meliorem ad quam uocati sumus, quam fuerit illa in Palestina, ad quam Iudei uocati sunt; nec dicit nos intraturos in illam que fuit in Palestina, sed ostendit illos non intrasse propter duritiam cordis sui, nec in Palestinam, nec in requiem celestem. Dicit ergo de prima requie sic: Requieuit Deus die septima ab omnibus operibus suis. Requieuit quidem a conditione nouarum creaturarum, sed non requieuit a gubernatione eorum que fecerat, et ut quotidie ex ipsis etiam noua producat. Unde ueritas in Euangelio Iudeis dicit: Pater meus usquemodo  operatur et ego operor . Non enim plus est Deo mundum ex nichilo creare, quam factum gubernare. Premissa ergo prima requie septimi diei, in qua requieuit Deus, subiunxit secundam que promissa est populo Dei dicens: De illa quidem quodam loco ita dixit Deus per Moysen, et in isto loco rursum dicit: Si introibunt in requiem meam. Si uero coniunctio, sicut iam supra dictum est, pro affirmatione pro dubitatione et pro negatione accipi potest. Superius namque pro negatione duobus in locis posita est; ubi ait iurasse Deum propter incredulitatem illorum, si introibunt in requiem meam, id est non introibunt: hic uero pro affirmatione potest accipi, sub alio sensu, sicut Ioannes Chrysostomus aliique doctores exponunt, quasi diceret: Si  introibunt in requiem meam, subaudis bene habebunt, et hoc de requie que fuit in Palestina accipe. Unde protinus additur:

Quoniam ergo superest quosdam introire in eam, et hi quibus prioribus annuntiatum est, non introierunt propter incredulitatem, ideo dicit: Quoniam superest uel restat quosdam intrasse in requiem terre promissionis, et quia pauci intrauerunt in eam requiem que fuit in Palestina, id est duo tantum Caleb et Iosue, ex omnibus illis qui de Aegypto exierunt, hi, id est sexaginta millia quibus prioribus annuntiatum est, non intrauerunt in eam, sed cadauera eorum prostrata in deserto. Iterum terminat diem quemdam hodie in Dauid dicendo, post tantum  temporis, sicut supra dictum est: Hodie si uocem eius audieritis, nolite obdurare corda uestra. Ordo uerborum est: Post tantum temporis quo illi murmurauerunt, et mortui sunt in deserto, terminauit, hoc est statuit et definiuit Spiritus sanctus iterum quemdam diem; tempus uidelicet Noui Testamenti, dicendo per Dauid: Hodie, sicut supra dictum est, ubi Apostolus ex persona prophete locutus est: Hodie si uocem eius audieritis etc., quasi diceret aliis uerbis, O Iudei conciues mei, nolite putare quod istud quod Dauid dixit: Hodie si uocem eius audieritis, nolite obdurare corda uestra, ad illud tempus pertineat quo illi murmurauerunt in deserto, uel quod causa salutis illorum dixerit, qui iam mortui erant: quoniam ad aliud tempus pertinet, ad tempus uidelicet  Noui Testamenti. A die enim murmurationis eorum in deserto, multum tempus est usque ad Dauid et usque ad nos, quibus Dauid ista proloquebatur. Considerandumque simul diem pro tempore Dominici aduentus, Nouique Testamenti accipiendum, et quid dicit in Dauid, tale est quasi per Dauid. Mutauit enim propositionem more solito. Potest et ita intelligi quod dicit: Terminat diem quemdam, hoc est, terminum et finem imponit Spiritus sanctus preterito tempori, quod fuit a die murmurationis illorum, et dat initium alteri tempori, dicendo per Dauid, Hodie, etc. Sequitur:

Nam si eis iehsu filius Naue, ductor populi Isrelitici, prestitisset requiem, subaudis ueram, nunquam de alia requie loqueretur Dauid, posthac die, id est  deinceps, postquam illam adepti essent. Hic ostendit tertiam quamdam requiem de qua Dauid dixit, Hodie, etc., non illam significans, ad quam iehsu filius Naue populum introduxit, sed aliam quamdam multo excellentiorem, ad quam non typicus iehsu, sed uerus introducit quotidie eos qui sunt eius. Si enim iehsu filius Naue ueram prestitisset requiem populo, cuius ductor exstitit, nequaquam de alia requie loqueretur Dauid postea. Certum est enim quia futurum est quosdam accipere, que per illam significata est, que fuit in Palestina.

Itaque, subaudis quia iehsu filius Naue non prestitit ueram requiem populo cui preerat, relinquitur, id est reseruatur in futurum, sabbatismus populo Dei. ueram requiem patrie celestis sabbatismum uocat,  alludens ad nomen, quoniam Iudei requiem sabbatismum dicebant. Requies ergo celestis sabbati populo Dei credenti ueraciter reseruatur in futurum, uita scilicet eterna, que precellit sabbatum legis: quoniam in illo requiescebant tantum corpora, in ista autem anime populi Dei. Unde sequitur:

Qui enim ingressus est in requiem ipsius, hoc est, Dei omnipotentis, que est uita eterna, etiam ipse requieuit ab operibus suis, terrenis omnibusque laboribus, sicut a suis Deus, requieuit die septima. Requies Dei perfectio operum illius intelligenda est, uidelicet dum sexto die finita primordiali rerum creatione, in septimo cessauit a creatione nouarum rerum. Per illam uero requiem Dei, que est eterna,  studiose prouocat nos ut ad requiem eterne beatitudinis illam, quam sabbatismum appellat, totis nisibus anhelemus. Quisquis ergo istud Dei sabbatum intrauerit, requiescet perpetuo ab omni labore et opere, sicut Deus requieuit a creatione nouarum rerum.

Festinemus ergo ingredi in illam requiem ut ne in idipsum quis incidat incredulitatis exemplum. Magna quidem res et salutaris est fides, quoniam sine hac non est saluari possibile alicui, sicut scriptum est: Sine fide impossibile est placere Deo . Quisquis Deo non credit, non saluatur; sed ad salutem non sufficit sola fides. Necessarium est etenim cooperari per dilectionem fidei, et conuersari digne Deo, quia fides sine operibus mortua est. Proinde  Apostolus, considerans felicitatem perpetue uite, hortatur dicens: Festinemus fide recta, operatione sancta introire in illam requiem patrie celestis nobis promissam, ne aliquis nostrum incidat in idipsum incredulitatis exemplum et desperationis, in quod illi ceciderunt. Festinemus, inquit, quoniam non sufficit sola fides, sed debet addi et uita fidei condigna. Sufficienter enim exemplo parentum nostrorum docemur, ne in idipsum infidelitatis exemplum incidentes, in quod illi ceciderunt, talia patiamur, qualia illi passi sunt.

uiuus enim est sermo Dei, et efficax, et penetrabilior omni gladio ancipiti. Apostolo dicente et hortante, festinemus ingredi in requiem patrie celestis, fide et operatione, ne aliquis nostrum incidat in idipsum infidelitatis  exemplum, in quod illi ceciderunt, et eueniant nobis talia qualia illis euenerunt; qui prostrati sunt in deserto, poterant illi Iudei respondere: Nequaquam nobis talia euenient, quia non habemus prophetas et iudices, per quorum ora nobis loquatur Dominus, sicut illi habuerunt: ideo quidquid egerimus, excusabiles erimus. Ad hec Apostolus uolens ostendere eumdem habere nos iudicem quem illi habuerunt, qui illos propter incredulitatem damnauit, dixit, Non est ita: uiuus est enim sermo Dei et efficax. Sermo Dei Patris et uerbum Filius est, qui potentialiter interfecit illa sexcenta millia in deserto ob infidelitatem, quia ei noluerunt credere. Hic est sermo qui nunquam moritur, sed semper idem manet, iuxta quod Psalmista dicit: Tu autem idem ipse  es, et anni tui, id est anni eternitatis tue, non deficient . Hic est sermo qui de seipso dicit: Si quis sermonem meum seruauerit, mortem non uidebit in eternum . Si enim illi istum sermonem Dei seruassent recte credendo et bene uiuendo, uiuerent utique temporali et eterna uita, terramque repromissionis intrarent. Similiter et nos si seruauerimus sermonem eius uiuemus, requiemque celestem intrabimus. Iste sermo Dei Patris, qui semper uiuit cum Deo Patre, et per quem Pater omnia iudicat, efficax est, hoc est ad operandum facilis, quia sine labore operatur: Ipse enim dixit, et facta sunt; et: Omnia quecunque uoluit, fecit . Penetrabilior quoque est omni gladio ancipiti,  hoc est ex utraque parte acuto, quia gladius materialis utraque parte acutus membra quidem diuidere potest a corpore et penetrare secreta carnis, adeo ut animam a corpore faciat exire, ipsumque corpus in mortem redigat, sed tamen ipsam non potest diuidere minutatim, neque secreta eius penetrare. Unde Dominus dicit: Nolite timere eos qui occidunt corpus, animam autem non possunt occidere . Sequitur: Pertingens idem sermo Dei usque ad diuisionem anime ac spiritus, compagum quoque et medullarum, et discretor cogitationum et intentionum cordis. Anima uiuimus, spiritu, id est rationabilitate intelligimus. uita nobis carnalis cum bestiis communis, ratio spiritalis cum angelis. Et sunt quedam peccata que pertinent specialius ad  corpus quam ad spiritum: ut est homicidium, fornicatio, adulterium, furtum, sacrilegium, et cetera talia, que actu corporis perpetrantur. Iterum sunt alia que pertinent specialius ad spiritum quam ad corpus, ut est odium, ira, dolositas, inuidia, ceteraque huiusmodi que sine actu corporis constant. Et quia corpus anima uiuificatur, non incongrue per animam possumus intelligere peccata corporalia: per spiritum uero peccata spiritalia, que in secreto mentis uersantur. Iterum per compages debemus intelligere cogitationes que sibi inuicem compaginantur et coniunguntur, dum una alteram subsequitur: per medullas uero subtiles intentiones, et hoc est quod subiungit, discretor cogitationum et intentionum cordis, cogitationes referens ad compages,  intentiones ad medullas. Ita autem iungendus est iste uersiculus: uiuus est sermo Dei et efficax et penetrabilior omni gladio ancipiti, et pertingens usque ad diuisionem anime et diuisionem spiritus, et pertingens usque ad diuisionem compagum et diuisionem medullarum, et discretor est cogitationum et intentionum cordis. Sermo ergo Dei Patris intantum est efficax et penetrabilior omni gladio ancipiti, ut discernat inter opera carnis et opera spiritus, inter carnalia peccata et spiritalia, inter cogitationes bonas malasue, et intentiones bonas uel malas. Potest etenim cogitatio utcunque bona esse, et intentio mala. uerbi gratia, ut sub comparatione loquamur: Est quedam uidua, cuius possessio hereditaria a fortiore inuaditur, accedens autem ad iudicem legisque  doctorem, deprecatur quatenus suscipiat eius causam sitque ei in auxilium, quatenus obtinere hereditatem sibi abstractam possit, promittens ei, aut centum solidos aut etiam non modicam partem hereditatis eiusdem. Qui iudex ingrediens ecclesiam Dei, prosternit se in faciem, orans et dicens: Deus eterne, qui omnia iuste iudicas, et qui dixisti, iudicate pupillos, defendite uiduam , prebe mihi hodie auxilium, quatenus causam huius uidue obtinere possim. Hec dicens, cogitatio quidem et uerba bona sunt, sed intentio nequam: quoniam nisi uidua aliquid promisisset quod ille speraret se accepturum, nequaquam causam illius suscepisset. Hanc subtilitatem cogitationum et intentionum cordis discernit et  diiudicat sermo Dei, considerans quo animo uel quo desiderio quisque seruiat in corde; tamque penetrabilis est sermo Dei, et eius intuitus, ut omnia nostra que agimus uel cogitamus certius ab illo quam a nobis ipsis cognoscantur. Illum ergo habeamus semper in testimonium actuum nostrorum, cogitationumque uel intentionum nostrarum, quem iudicem habituri sumus. Timeamus eius presentiam, cuius scientiam nullatenus effugere ualemus. Unde sequitur:

Non est ulla creatura, inuisibilis in conspectu eius. Neque angelica creatura, neque humana inuisibilis est in conspectu eius. Omnia autem nuda, id est manifesta, et aperta sunt oculis eius, hoc est, presentie illius. Quomodo ergo potest illi aliqua res incognita  esse a quo omnia facta sunt? Nec mirum si totus ubique totam suam cognoscat creaturam. Hinc maxime terruit Apostolus Iudeos, dicens: Omnia nuda et aperta esse oculis eius, ad quem nobis sermo. Quis est ad quem nobis sermo? ad quem nisi Filium, cui ipsi reddituri sumus rationem actuum nostrorum simulque cogitationum et intentionum.

Habentes ergo pontificem magnum, qui penetrauit celos, Iesum Filium Dei, teneamus spei nostre confessionem, id est fidem nominis eius. Paululum in superioribus de diuinitate Filii Dei disserens dixit omnia nuda esse et aperta oculis eius. Nunc autem quia de carne loquitur, et de pontificatu illius disputat, qui semetipsum obtulit in ara crucis causa nostre salutis. Ipse enim pontifex siue sacerdos,  ipse et sacrificium. Pontifex namque dicitur eo quod pontem et uiam prebeat populo. Et ipse Dominus uiam rectitudinis nobis exhibuit per quam ambulare debemus, dicens nobis: Discite a me quia mitis sum et humilis corde . Et pontem ad patriam celestem perueniendi prestitit sanguine passionis sue, et per undam baptismatis: uel quia ipse primus celos penetrauit. Ergo Moyses ductor populi, cui promissa est requies transitoria, non intrauit in requiem, quam sepius populo promisit. Iste uero noster sacerdos melioris promissionis sponsor, faciens uiam credentibus in se, primus intrauit in requiem populo sibi credito promissam. Unde et magnum pontificem eum appellat, qui habet sempiternum sacerdotium, semper uiuens ad interpellandum  pro nobis. Sic enim dixit de illo angelus ad Mariam: Hic erit magnus et Filius Altissimi uocabitur . Ostendens etiam illum esse Filium Dei, dixit Iesum Filium Dei, quod nusquam de Moyse dicere uoluit, sed potius eum famulum eius dixit. Sequitur:

Non enim habemus pontificem qui non possit compati siue condolere infirmitatibus nostris. Hoc est dicere: Non ignorat que nostra sunt; uenit enim per uiam humane conditionis per omnia sine peccato. Quapropter non solum per hoc quod Deus est et omnia nouit, cognoscit infirmitatem fragilitatis nostre et potest misereri, uerum etiam per hoc quod homo est nostri particeps factus in fragilitate carnis absque peccato, et cognoscit et indulgere ualet.  Multi pontifices ignorant eos qui in tribulatione sunt constituti, neque que sit tribulatio in quolibet sciunt. Impossibile est quippe eum afflictiones afflictorum scire, qui experimentum afflictionis non habuit, et sensibiliter omnia non sustinuit. Pontifex autem noster competenter omnia sustinuit que fuerunt illata humane miserie post peccatum primi hominis, et tunc in interiora uelaminis ad thronum paterne maiestatis ascendit. Unde et sequitur: Tentatum autem habemus pontificem per omnia tentamenta pro similitudine, subaudis carnis peccati, absque peccato. Tentatus quidem est Christus multis modis per omnia tentamenta, sed non est superatus in tentationibus, quin potius probatus uictor gloriosus exstitit. Tentamenta autem quibus tentatus est, hec fuerunt:  Esuries, sitis, tentatio diaboli, persecutio plurimorum, sputa, accusationes, calumnie, repulsio a propria gente, ad ultimum crucifixio. Tentatus est siquidem his modis pro similitudine carnis absque peccato. Sed cum in ueritate Christus ueram carnem habuisset, quare dicit pro similitudine carnis absque peccato illum esse tentatum? In hoc enim, quia homo factus est, ueram carnem habuit: in hoc uero quia peccati carnem non habuit, absque peccato similitudinem carnis nostre habuit, que est caro peccati. Nam peccatum non fecit, nec inuentus est dolus in ore ipsius . Quod si peccatum habere potuisset, haberet utique iam non similitudinem carnis peccati, sed proprietatem carnis peccati. Caro enim nostra, caro peccati est, quia cum peccato concipimur, cum  peccato nascimur; illius autem caro non fuit caro peccati, sed munditie et castitatis atque innocentie: quia sine peccato natus est, conceptusque, et sine peccato ab hoc mundo transiit. Quapropter non est tentatus in carne peccati, ut peccatum faceret, sed in similitudine carnis peccati, ut absque peccato maneret.

Adeamus ergo cum fiducia ad thronum gratie eius, ut misericordiam consequamur et gratiam inueniamus in auxilio opportuno. Quia pontificem habemus qui scit compati infirmitatibus nostris, per hoc quod similia sustinuit, et potest adiuuare per hoc quod Deus est, quia iam penetrauit propria uirtute altitudinem celorum, hortatur Apostolus accedere nos ad thronum eius cum fiducia, et dicit: Adeamus mente  et contemplatione, per fidem quoque bonis operibus exornatam, ad thronum gratie, hoc est ad sedem Filii Dei, qui nobis gratis datus est a Deo Patre: et qui sedens in plenitudine paterne maiestatis, gratis potest dimittere nobis peccata nostra. Gratia namque Dei Filius illius appellatur, nobis gratis datus, iuxta quod idem Apostolus in hac eadem epistola manifestat dicens : Gratia Dei pro omnibus gnstauit mortem. Et quare debeamus accedere ad thronum eius fide et deuotione, subsequitur, inquiens: Ut misericordiam consequamur, id est remissionem peccatorum et gratiam donorum Spiritus sancti, siue indulgentiam inueniamus in auxilio opportuno, id est in presenti seculo. Nunc enim opportunum tempus  est auxilii et misericordie ipsius, de quo idem Apostolus alias dicit: Ecce nunc tempus acceptabile, ecce nunc dies salutis ; et de quo propheta: Tempore, inquit, accepto exaudiui te . Cui enim in presenti seculo misericordiam prestat, dimittendo ei peccata, et gratia donorum spiritalium replet, illum utique in futuro regno secum regnare promittit. Et quia pontifex noster est sedens in throno glorie paterne, omnia tribuit que nobis ad salutem prouenire certissimum est.



CAPUT u.

Omnis namque pontifex ex hominibus assumptus, pro hominibus constituitur in his que pertinent ad Deum ut offerat dona et sacrificia pro peccatis, qui  possit condolere his qui ignorant et errant, quoniam et ipse circumdatus est infirmitate; et propterea debet quemadmodum et pro populo, ita etiam pro semetipso offerre pro peccatis. In his uerbis quedam ponit Apostolus communia Christo et sacerdotibus legis, quedam uero altiora pertinentia proprie ad Christum: et iterum quedam humiliora pertinentia solummodo ad sacerdotes ueteris legis. Nam quod ait, omnis pontifex ex hominibus assumptus, sicut Aaron et Christus, pro hominibus constituitur in his officiis que ad Deum pertinent, orando pro illorum salute, hoc commune est Christo et illis sacerdotibus. Pontificis enim officium est inter Deum stare et populum, et Deum deprecari pro populi delictis. Hoc est Christus per hoc quod et homo et Deus est fecit,  seipsum offerens pro peccatis nostris, semper uiuens ad interpellandum Deum Patrem pro nobis . Semel quidem ex hominibus assumptus, semper pro hominibus interpellat. Iterum quod dicit, ut offerat dona et sacrificia pro peccatis, ex parte commune est, et ex parte minime, atque dissimile. Nam in hoc quod Christus sacrificium obtulit pro populi delictis, quod et illi agebant quedam communio est: sed in hoc quod ille pro se non obtulit, sicut illi pro suis delictis hostias offerebant, iam non est communio. In hoc quoque dissimilitudo existit, quia illi irrationabilia offerebant sacrificia, boues scilicet, arietes, hircos, et cetera talia; Christus uero rationabile animal pro totius mundi salute obtulit, hoc est, seipsum, qui est agnus immaculatus, iuxta quod Ioannes, dicit:  Ecce agnus Dei, ecce qui tollit peccata mundi . Reliqua que iam sequuntur, non sunt communia. Etenim quod dicit, qui possit condolere his qui ignorant et errant, hoc est qui ignoranter peccant et errant: quoniam et ipse circumdatus est infirmitate carnis, in qua tentari potuit per omnia pro similitudine carnis peccati absque peccato. Hic iam excellentia est pertinens ad Christum, de qua paulo superius plenius disseruimus. Per hoc enim quod similia passus est, potens est compati; et per hoc quod Deus est, in utraque substantia potens est misereri. Quod uero adiunxit, et propterea debet quemadmodum et pro populo, ita etiam pro semetipso offerre pro peccatis, hoc ad sacerdotes legales,  siue nostri temporis, magis pertinet quam ad Christum, qui peccatum non fecit. Potest et illud quod dixit, quoniam et ipse circumdatus est infirmitate, referri ad sacerdotes legis, siue nostros, ita ut infirmitas accipiatur pro peccato: et quia ipsi circumdati sunt infirmitate carnis, hoc est peccato, indigent ut pro populo, ita et pro se offerre. His uerbis ostendere uoluit Apostolus quod sit pontifex, et demonstrare que pertineant ad pontificem, et quid sit eius ministerium, et que sint signa pontificatus, uidelicet ut offerat dona et sacrificia pro peccatis, sciens condolere his qui ignorant et errant. At deinde disputare aggressus est, quomodo quis ad sacerdotium accedere debeat, dicens:

Nec quisquam sumet sibi honorem sacerdotii, sed  qui uocatur a Deo tanquam Aaron, subaudis uocatus est signo florentis uirge, siue signo incendii illorum, qui eius pontificatui inuidentes, dignitatem sacerdotii affectando inuadere moliebantur. His enim duobus signis ostensis, demonstratus est sacerdos a Deo electus. Confundit autem ac percutit beatus Apostolus sacerdotes cupidos honoris, et sacerdotii auidos, qui sponte immittunt se et ingerunt ad ministerium sacerdotale, non uocatione Dei uel uoluntate, sed potius interuentu munerum: quia non pro salute populi, sed pro ambitione seculi hoc agunt.

Sic et Christus non semetipsum clarificauit ut pontifex fieret, sed ille qui locutus est ad eum: Filius meus es tu; ego hodie genui te. Glorifico, honorifico,  clarifico, tria quidem sunt uerba, sed unum sensum habentia: quod uno uerbo Grece concluditur, dicendo : unde in interpretum uarietate aliter atque aliter in Latino positum habetur. Nam quod in Euangelio euangelista dicit Dominum dixisse: Si ego glorifico meipsum, gloria mea nichil est , hic Apostolus clarificationem nominauit. Christus ergo semetipsum non clarificauit, id est non glorificauit, ut a semetipso pontifex fieret, pontificatusque honorem haberet, quia non erat a seipso. Et hoc est quod ipse in Euangelio dicit: Non ueni a meipso, sed ille me misit . Et iterum: Ego gloriam meam non quero, est qui glorificat me, Pater meus . Sicut ergo a seipso non uenit, quia a seipso non erat, suamque gloriam non querebat,  ita semetipsum non clarificauit, ut pontificatus honorem a seipso haberet, sed a Patre clarificatus est, qui locutus est ad eum die baptismatis, dicens: Hic est Filius meus dilectus, in quo mihi complacui . Que clarificatio siue glorificatio multo ante per prophetam, Spiritu sancto inspirante, predicta est, loquentem in persona Filii Dei, et dicentem: Dominus dixit ad me, Filius meus es tu, ego hodie genui te . Et quia omnipotenti Deo omnia futura, quasi iam preterita aut presentia sunt, quod ei post baptismum dicturus, quasi iam dictum habebat. Quapropter merito preterito tempore usus est, inquiens: Dominus dixit ad me. Nomine autem Domini Deum Patrem intelligere debemus.  Et ut in Christo unam personam esse credamus, adiecit: Ego hodie genui te; hoc est dicere: Ego semper et eternaliter manens, semper te habeo Filium ceternum mihi. Hodie namque, aduerbium est presentis temporis, quod proprie Deo competit. Sequitur:

Quemadmodum et in alio loco dicit: Tu es sacerdos in eternum secundum ordinem Melchisedech. Ex superiori uersiculo ista pendent, ubi dicit Apostolus, quia Christus non semetipsum clarificauit ut pontifex fieret, sed Deus Pater qui locutus est ei, Filius meus es tu, ipse clarificauit eum, quemadmodum et in alio loco dicit ipse ad Filium: Tu es sacerdos in eternum, etc. Considerandum autem Christum non esse sacerdotem secundum id quod genitus est a Deo  Patre ante omnia secula, ceternus gignenti et consubstantialis uerus Deus manens apud Patrem, sed secundum hoc quod natus est ex utero uirginali in fine temporum homo factus, necnon propter uictimam quam pro nobis obtulit a nobis acceptam, carnem uidelicet ac sanguinem suum. Sed quare secundum ordinem Melchisedech, et non secundum ordinem Aaron, dicatur existere sacerdos, diuerse cause existunt. Et prima quidem est, quia Melchisedech secundum legalia mandata non fuit sacerdos, sed secundum cuiusdam singularis sacerdotii dignitatem, panem offerens Deo et uinum, et non brutorum animalium sanguinem. In cuius ordine sacerdotii Christus factus est sacerdos, non temporalis, sed eternus: nec offerens uictimas legales, sed instar illius,  panem et uinum, carnem uidelicet ac sanguinem suum, de quibus ipse dixit. Caro mea uere est cibus, et sanguis meus uere est potus . Ista quoque duo munera, panem uidelicet et uinum, commisit Ecclesie sue in memoriam sui offerenda; unde patet sacrificium pecudum perisse, quod fuit ordinis Aaron et illud manere potius, quod fuit ordinis Melchisedech: quia et Christus illud corroborauit, et Ecclesie sue tenendum reliquit. Secunda autem causa est, quia Melchisedech rex et sacerdos fuit, unctusque fuit non oleo uisibili sicut sacerdotes legis, sed oleo Spiritus sancti. Et Christus hac gemina dignitate insignitus manet. Nam quod regiam dignitatem possideat, ipse manifestat dum dicit: Ego autem constitutus sum rex ab eo , id est a Deo Patre. Et post resurrectionem  suam dixit: Data est mihi omnis potestas in celo et in terra . Psalmista quoque dicit ad Deum Patrem: Deus, iudicium tuum regi da . Quod uero sacerdos existat, satis patet, quoniam seipsum obtulit in ara crucis pro nobis, et nunc interpellat Deum Patrem pro nostra salute. Quod etiam unctus sit non oleo uisibili, sed plenitudine Spiritus sancti, Psalmista nobis innuit, dicens ad ipsum: O Deus, unxit te Deus, Deus tuus, oleo letitie pre consortibus tuis , hoc est, plenitudine Spiritus sancti. Tertia quoque causa est, quare secundum ordinem Melchisedech, et non secundum ordinem Aaron Christus dicatur sacerdos, uidelicet quia sicut de Melchisedech semel legitur  in diuina Scriptura, et de eius sacerdotio, ita Christus semel semetipsum obtulit immolandum pro nobis. Sequitur:

Qui in diebus carnis sue, preces supplicationesque ad eum qui possit illum saluum facere a morte, cum clamore ualido et lacrymis offerens, exauditus est pro sua reuerentia. Hoc non de Melchisedech dicit Apostolus, sed de Christo, uolens certius exprimere quod pontifex noster egisset in suo uero sacerdotio. Quid est: In diebus carnis sue? Hoc est, quandiu habitauit in corpore mortali, preces, supplicationesque cum clamore ualido et lacrymis offerens ad eum, hoc est ad Deum Patrem. Dies carnis Domini nostri, dies sunt in quibus carnem assumpsit, in quibus tentatus est et passus, et in quibus mortale corpus  inhabitauit. Omnia autem que ipse egit in carne, preces, supplicationesque fuerunt pro peccatis humani generis. Sacra uero sanguinis eius effusio clamor fuit ualidus, in quo exauditus est a Deo Patre pro sua reuerentia, hoc est uoluntaria obedientia, et perfectissima caritate. Nonne cum lacrymis preces fundebat, dicens: Tristis est anima mea usque ad mortem ; et: Pater, si fieri potest, transfer calicem istum a me?  Et quia uoluntarie obediens fuit Deo Patri usque ad mortem, exaudiuit illum Deus Pater die tertia eum suscitando, iuxta quod Psalmista dicit: Non dabis sanctum tuum uidere corruptionem . Dicitur autem fudisse preces supplicationesque non timore mortis, quam sponte suscipiebat, sed potius causa nostre salutis,  uoluntatem paterne dispensationis preposuit uoluntati carnis sue, ut ueram ostenderet in seipso naturam humanitatis nostre. Notandum autem, quia reuerentia secundum Cassiodorum duplici modo accipitur: aliquando pro amore, aliquando pro timore; hic uero pro summa ponitur caritate, qua Filius Dei nos dilexit, et pro summa obedientia, qua fuit obediens Patri usque ad mortem.

Et quidem cum esset Filius Dei, didicit ex his que passus est obedientiam, et consummatus, factus est omnibus obtemperantibus sibi causa salutis eterne, appellatus a Deo pontifex iuxta ordinem Melchisedech. Cum esset, inquit, Filius Dei in ueritate, didicit obedientiam ex his opprobriis et tormentis que passus est, hanc uoluntariam iam exhibuit Patri obedientiam,  expertus illa ex parte humanitatis. Hanc obedientiam quam hic didicisse dicit Apostolus Filium Dei, hoc est uoluntarie suscepisse, alio loco ostendit, ubi dicit: Cum in forma Dei esset, semetipsum exinaniuit, formam serui accipiens, factusque obediens Patri usque ad mortem . In eo uero quod ait: Et consummatus, id est perfectus in sacerdotio, omnique obedientia factus est omnibus obtemperantibus sibi causa salutis eterne, ostendit quantum lucrum sit eius passio, eius obedientia, que omnibus credentibus sufficit ad salutem eternam. Sequitur:

De quo, id est non de Melchisedech, sed de Christo, grandis nobis sermo et in interpretabilis ad dicendum,  quoniam imbecilles facti estis ad audiendum. Illa difficultas interpretandi sermonem quem de Filio incarnato instituit, non fuit in eius ignorantia cui reuelata sunt mysteria a seculis abscondita, sed potius in illorum tarditate, qui imbecilles, id est infirmi in fide, et fragiles sensu ad intelligendum profunda mysteria fuerunt, qui etiam pro tempore magistri debuerant esse, unde et ipse reddit causam dicens: Quoniam imbecilles facti estis ad audiendum, ac deinde subiungit:

Etenim cum deberetis magistri esse propter tempus, subaudis quo pene ab initio legem habuistis et prophetas, rursum indigetis ut doceamini a me, aliisque apostolis, que sint elementa exordii sermonum Dei, et facti estis quibus lacte opus sit, non solido cibo. Ad  eos loquitur qui diu morantes in lege, exercitatum sensum debuerant habere de aduentu Christi per dicta legis et prophetarum, per gratiam quoque que per eum credentibus allata est. Qui certe cum debuissent magistri esse gentilium propter tempus preteritum, in quo omnia superius memorata habuerunt, rursum indigebant ut docerentur ab illo ceterisque apostolis que sint elementa sermonum Dei. Elementa dicuntur quasi eleuamenta, eo quod ex ipsis cetera originem sumant, initia uidelicet et fundamenta creaturarum. A quibusdam etiam dicuntur elimenta per id est quasi fabricamenta, ab eo quod est elimo elimas, quasi ex eis fabricata sint omnia. Hic autem elimenta siue elementa duobus modis possumus intelligere, id est ut ipsos characteres et  pronuntiationes litterarum, a quibus exordium sumunt sermones uel certe ipsa initia et fundamenta fidei. Quasi diceret: Hoc indigetis ut doceamini que sint elementa litterarum uel initia fidei, cum deberetis profunditatem mysteriorum intelligendo scrutari, et perfecti esse in fide. Facti estis, inquit, quasi infantes, quibus lacte opus sit, id est simplici et rudi doctrina, non solido cibo, id est perfecta doctrina profundisque sermonibus uel mysteriis. Beatus Apostolus hanc habet consuetudinem, ut simplicem doctrinam lactis nomine designet, perfectam autem, solidum cibum appellet; unde dicit Corinthiis adhuc minus perfectis : Lac uobis potum dedi, non escam, quia necdum potestis capere. Lac ergo simplicis doctrine est incarnatio Filii Dei, passio,  mors, resurrectio illius, ascensio in celos: solidus uero cibus perfecti sermonis est mysterium Trinitatis, quomodo Filius ceternus sit Patrii quomodo Spiritus sanctus procedat ab utroque, et quomodo tres sint in personis, et unus in substantia Deitatis. Sed qui non potest intelligere quod euangelista ait: uerbum caro factum est, quomodo poterit ad altitudinem sermonis eius peruenire, ubi ait: In principio erat uerbum? et uerbum erat apud Deum, et Deus erat uerbum . Sequitur:

Omnis enim qui lactis est particeps, id est simplicis tantum doctrine, expers est sermonis iustitie, hoc est, alienus est a discretione perfecte iustitie, quia nondum potest penetrare arcana mysteriorum  nec scit ita ut expedit, discretionem facere inter bonum et malum, redditque causam quare: Paruulus est enim, subaudis sensu et intellectu. Perfectorum autem hominum est solidus cibus, id est qui perfectos habent sensus, illorum est alta et obscura sentire mysteria de Diuinitate omnipotentis Dei; unde et sequitur: Eorum, dico esse solidum cibum, qui pro consuetudine lectionis exercitatos habent sensus, hoc est studiis litterarum extensos, ad discretionem boni ac mali, necnon ad discretionem ueritatis ac heretice prauitatis. Sicut enim paruulus inter cibum et cibum discernere nescit, et sepe in innoxiis sumendis cibis periclitatur si non prohibeatur a seniore, ita indoctus quisque qui discretionem doctrinarum nescit, facile decipitur atque in uia erroris  periclitatur. Quapropter dicit, quia omnis qui lactis est particeps, expers est sermonis iustitie: quod enim in lacte et solido cibo, hoc in indocto et sapiente differt. Sicut lac paruulis congruit, et solidus cibus etate perfectis, ita indoctis humilis sermo, et sapientibus arcanum mysterium nosse conuenit: qui exercitatos habent sensus studio lectionis. Ex usu quidem lectionis et frequenti meditatione diuinarum Scripturarum, efficiuntur sensus nostri exercitati et extensi ad maiora intelligenda: unde Psalmista beatum esse uirum dicit, qui . . . in lege Domini meditatur die ac nocte .



CAPUT uI.

Quapropter intermittentes inchoationis Christi sermonem,  ad perfectiora feramur. Quapropter, quia exercitatos sensus decet nos habere in lege Domini, intermittentes sermonem inchoationis Christi ad profunda et alta mysteria Deitatis eius ducamur. Sermonem inchoationis Christi uocat initium fidei, instructionem uidelicet de natiuitate Christi de passione, de resurrectione, atque ascensione eius, et gratia baptismatis. Sicut enim eum qui litteris est imbuendus, elementa litterarum oportet primum audire, sic et Christianus debet his instrui primo omnium, et postmodum ad mysteria Diuinitatis uenire. Non rursum iacientes fundamentum penitentie ab operibus mortuis, et fidei, fundamentum, subaudis non rursum iacientes, ad Deum. Fundamentum penitentie uocat unde primum instrui  debet qui baptizandus est, si tamen ad etatem intelligibilem peruenit, hoc est ut credat Dominum Iesum Christum genitum ex Deo Patre ante omnia secula, natum de Maria uirgine in fine temporum pro salute generis humani, sine semine uiri; passum, mortuum, resurrexisse tertia die, ascendisse ad celos, uenturum ad iudicium ut reddat unicuique secundum opera sua, resurrectionem corporum et immutabilitatem animarum, bonos in gloria, malos in penis manere, omnipotentem Deum trinitatem habere in personis, unitatem in substantia. Postquam ista omnia confessus fuerit se credere, debet confiteri peccata sua, sicque iniungenda est ei penitentia aut quadraginta, aut uiginti, aut septem dierum, sicut  in passionibus sanctorum legimus, ac deinde debet baptizari, abrenuntians diabolo et omnibus pompis eius, omnibusque operibus eius. Baptizatus uero debet plenius instrui de Diuinitate, ut credat Patrem unigenitum Filiumque genitum, Spiritum sanctum nec genitum nec ingenitum, sed ab utroque procedentem: regula quoque uiuendi secundum doctrinam euangelicam atque apostolicam qua debeat agere bona, et uitare mala. Quia ergo Iudei quibus Apostolus ita scribebat iam baptizati erant, iamque fundamentum superius descriptum perceperant, hortatur illos ad ista maiora tendere, et opus non esse ut iterum illud fundamentum penitentie et fidei ad Deum iaciatur in illis. Idcirco autem fundamentum penitentie id uocat, quia, sicut dictum est,  baptizandis penitentia prius iniungebatur. Unde in Actibus apostolorum beatus Petrus dicit Iudeis ad fidem concurrentibus: Penitentiam agite et baptizetur unusquisque uestrum . Fundamentum quoque fidei ad Deum est, quia fides qua accedimus ad Deum, fundamentum est omnium uirtutum. Non debet esse, inquit, necesse ut iterum iaciamus fundamentum penitentie ab operibus mortuis, et fundamentum fidei, per quam accedit ad Deum quod in uobis iactum est antequam ad baptismi gratiam uenissetis. Penitentiam ab operibus mortuis agere est ipsa opera mala per penitentiam delere, que animam mortificabant. Opera namque mortis sunt peccata. Nam sicut anima uiuificatur fide aliisque uirtutibus, ita infidelitate moritur et peccatis. Sequitur:

 Non rursum iacientes fundamentum baptismatum doctrine. Fundamentum baptismatum doctrine est institutio et doctrina baptismatis, uidelicet quid contineat in se baptisma, et quid conferat ad fidem accedentibus. Sed quod dixit plurali numero baptismatum fundamentum, pro uarietate accipientium posuit, non quod plura baptismata debeant intelligi, sed unum: quia sicut unus est Deus, et una est fides, ita unum baptisma. Impositionis manuum fundamentum non debemus rursus facere. Impositionem manuum appellat confirmationem per quam plenissime creditur accipiendus Spiritus sanctus, quod post baptismum ad confirmationem unitatis in Ecclesia a pontificibus fieri solet. His igitur perfecte in Ecclesia perceptis, fides resurrectionis et iudicii  futuri habenda est. Unde subiungit Apostolus, dicens: Ac resurrectionis mortuorum et iudicii eterni fundamentum non debetis iacere, ut iterum instruamini de fide generalis resurrectionis et iudicii quod dabitur iustis pariter et iniustis, quasi iam non sitis de his instructi. Notandumque ad omnia semper subaudiendum esse et non rursum iacientes fundamentum.

Et hoc faciemus, si quidem permiserit Deus, hoc est, et ad maiora uos ducemus, et de his omnibus que enumerauimus, plenissime docebimus uos, ut non sit iterum necesse ex toto et a capite ponere fundamentum. Ne uero nullatenus quis secundum uel tertium existimaret post peccata fieri baptismum,  mox subintulit dicens: Impossibile est enim eos qui semel sunt illuminati, subaudis per gratiam sancti Spiritus in baptismate fidei, gustauerunt etiam donum celeste, hoc est, remissionem peccatorum perceperunt in baptismate, siue communicauerunt corpori et sanguini Domini post baptismum, et participes facti sunt Spiritus sancti, in distributione scilicet donorum, gustauerunt nichilominus bonum Dei uerbum, id est doctrinam euangelicam intellexerunt, uirtutesque seculi uenturi, id est glorificationem resurrectionis, uitamque futuram; et prolapsi sunt a fide Christi, negando illum, aut etiam ad criminalia peccata prolapsi, renouari iterum ad penitentiam, hoc est, nouos fieri per penitentiam, subaudis a superioribus, impossibile est. Impossibile est, inquit,  iterum renouari posse eos per penitentiam et per baptismum, qui postquam omnia que superius memorata sunt perceperunt, prolapsi sunt ad immunditiam criminalium peccatorum aut etiam ad infidelitatem. Non dixit difficile est, sed impossibile. Quod enim difficile est, utcunque potest agi. Impossibile uero est quod nullo modo fieri potest. Quid ergo? Exclusa est penitentia post baptismum et uenia delictorum? Absit. Duo siquidem genera sunt penitentie, unum quidem ante baptismum, quod et preparatio baptismi potest appellari, de quo superius diximus quia iniungitur illis qui instruuntur, antequam ad baptismum perueniant, quod beatus Apostolus hic excludit dicens, non posse iterum renouari per penitentiam, quatenus penitentia peracta  iterum baptizentur: Alterum autem genus penitentie est quo post baptismum delentur peccata que beatus Apostolus minime excludit. Terret ergo omnes ut timeant post baptismi gratiam grauioribus peccatis se implicare, quia non potest fieri secunda uice renouatio per lauacrum baptismatis. Nam sicut Christus semel mortuus, et semel resurgens, iam non moritur , ita semel gratia baptismatis agenda est, nec potest iterari, nisi dubium fuerit, utrumnam quis captus ab hostibus sit baptizatus. Renouari autem dixit nouum fieri. Nouum autem fieri hominem sacri baptismatis est, de quo Propheta dicit: Renouabitur ut aquile iuuentus tua . Impossibile est, inquam, iterum renouari posse aliquem per penitentiam que fit ante baptismum ad  hoc ut iterum baptizetur penitentia expleta. Qui ea que supra commemorata sunt perceperunt, uirtutesque seculi uenturi gustauerunt. Quod dicit, gustauerunt uirtutes seculi uenturi, tale est, ac si diceret: Si cognouerunt quod in resurrectione uenturi seculi sunt electi sicut angeli Dei in celo: et quod iusti fulgebunt sicut sol in regno Patris eorum , nullo modo possunt iterum ita renouari per penitentiam, et per baptismum iteratum si peccauerint criminale peccatum, sicut in primo baptismate noui effecti sunt. Erant enim qui uolebant baptismum iterare dicentes: Quidquid peccauero non est mihi cure, quoniam precipiam me baptizare rursus, et renouabor totus sicut prius. Quod Apostolus denegat ex toto  nullo modo posse fieri. Et quia uirtus baptismatis in cruce et sepultura Christi maxime constat, proinde subiunxit.

Rursum crucifigentes sibimetipsis Filium Dei et ostentui habentes. Tamen non ideo denegatur penitentia, quia licet non renouentur in baptismate, iterum indulgentiam tamen ualebunt accipere per confessionem peccatorum, per humilitatem, per penitentiam, per eleemosynam si habetur facultas, et si dimiserint fratribus in se peccantibus. Qui iterum baptizari uolunt, quantum in se est, Christum quoque iterum crucifigere uolunt et derisioni habere, hoc est enim illum ostentui habere. Sed non potest fieri, quoniam sicut Christus semel mortuus est in carne in cruce, ita et nos semel mori possumus  in baptismate peccato.

Terra enim sepe super se uenientem bibens imbrem, et generans herbam opportunam illis a quibus colitur, accipit benedictionem a Deo. Hoc paradigmate arguit Iudeos qui sepe biberunt imbrem celestis doctrine, sed nunquam germina fidei bonorumque operum protulerunt. Ponit autem primum comparationem de bona terra, ac deinde de mala. Terra, inquit, bibens imbrem, id est sancte et bone uoluntatis anima accipiens gratiam Spiritus sancti, imbremque diuinorum eloquiorum et generans herbam opportunam, hoc est uirtutes bonas, fidemque perfectam proferens suis predicatoribus, a quibus excolitur, siue sibimetipsi accipit benedictionem uite eterne, uel abundantiam uirtutum, et refert fructus  tricesimos, sexagesimos, pariterque, centesimos. Nihil enim opportunius fide perfecta fidelium Dei cum uita optima. Proferens ergo Apostolus hoc exemplum de anima florente in uirtutibus, Deique benedictione digna, mox subiunxit aliud paradigma de illa que suam negligit salutem, dum frequenter imbrem celestis doctrine possit suscipere:

Proferens autem spinas ac tribulos, reproba est et maledictioni proxima. Per spinas ac tribulos punctiones peccatorum possumus intelligere, quibus pungitur anima, de quibus Dominus dixit Ade: Terra tua spinas ac tribulos germinabit tibi , id est, caro tua punctiones peccatorum et aculeos uitiorum proferet tibi. Siue per spinas et tribulos, curas superfluas, sollicitudinesque istius seculi debemus  accipere, de quibus Dominus in Euangelio dicit: Cure istius seculi et sollicitudines diuitiarum suffocant uerbum, ita ut infructuosum reddatur . Anima igitur proferens punctiones peccatorum, curisque seculi et sollicitudinibus diuitiarum occupata, reproba est, hoc est, laude indigna et maledictioni proxima. Notandumque quia non dixit, maledicta est, sed maledictioni proxima. Quandiu enim reseruatur ad penitentiam quasi non est maledicta: sin uero penitentiam noluerit agere, iam maledicta erit. Unde et sequitur, cuius consummatio, id est finis illius anime in prauo opere et perseuerantia in malo usque ad exitum uite, in combustionem, subaudis ignis eterni erit. Quasi diceret:  Non quidem quandiu spatium penitendi habet maledictioni proxima est, sed si permanserit in iniquitate sua, combustioni eterni supplicii subiacebit. Hec enim combustio non erit nisi his qui usque in finem uite sue permanserint in peccatis suis: quia in quacunque die conuersus fuerit peccator, uita uiuet, et non morietur. Postquam sufficienter increpauit eos, terruit ac percussit, blandiendo iterum alloquitur eos, ne desperatos redderet; sed tamen neque in omnibus adulatur, neque in omnibus percutit. Dicit ergo:

Confidimus autem de uobis, dilectissimi, meliora et uiciniora saluti, tametsi ita loquimur. Quia non habuit unde eos ad presens laudaret, laudat eos de spe futurorum quam habebat de illis, quasi diceret: Non  dicimus hoc ueluti putantes uos spinis plenos, sed timentes ne tales efficiamini. Melius est enim uos uerbis terreri, quam de rebus doleatis. Optima queque opera de uobis confidimus, uestreque saluti proficua: quamuis ita loquamur. Nam quod superius diximus de reproba terra et combustionibus proxima, non de uobis hoc diximus, quia meliora de uobis credimus. Reduxit quoque eis preterita bona opera illorum in memoriam, et quatenus ex preteritis posset adducere ad bona queque, ideo subiunxit.

Non enim iniustus est Deus, ut obliuiscatur operis uestri et dilectionis, quam ostendistis in nomine eius, qui ministrastis sanctis et ministratis. Ecce quomodo recreauit animos eorum et reformauit: preterita bona opera ad mentem reuocans; quia in omnipotentem  Deum obliuio non cadit, ideo non obliuiscitur operum et laborum fidelium suorum, et in hoc est iustus, quia remunerat electos suos pro se laborantes. Si enim obliuisceretur operum illorum, nec eos remuneraret, utcunque iniustus putaretur, quod omnino nefas est dicere. Unde Apostolus: Non, inquit, iniustus est Deus, ut obliuiscatur operis laborisque uestri, et dilectionis quam ostendistis pro amore nominis eius in inuicem et in omnes, qui ministrastis sanctis, et adhuc secundum uestrum posse ministratis. De illis sanctis dicit, qui uenientes ad fidem Christi, exspoliati sunt ab aliis Iudeis, quos laudat in hac Epistola, dicens: Rapinam bonorum uestrorum cum gaudio suscepistis : et de quibus Isaias longe ante predixerat: Et qui recessit,  inquiens, a malo Iudeorum prede patuit . Istis talibus exspoliatis, hi qui non fuerant exspoliati, prout poterant ministrabant. Quare uero quantumue desiderium haberet de salute eorum, sequentibus uerbis ex parte exprimit, dicens:

Cupimus autem unumquemque uestrum eamdem ostendere sollicitudinem, subaudis quam retro habuistis, ad expletionem spei usque in finem uite uestre, siue diei iudicii, ut non segnes efficiamini, hoc est pigri et desides in bono opere et in mandatis Dei perficiendis. Desideramus, inquit, uos non tantum circa uerba, sed etiam in uirtutibus conuersari, non quasi preterita opera uestra culpantes, sed ut de  futuris solliciti sitis admonentes; hoc est, quales fuistis primum, tales cupimus et modo esse et in futurum. Et non dixit uolo, quod est auctoritatis diuine, sed quod erat paterne dilectionis, hoc est: cupimus unumquemque uestrum eamdem erga fratres semper ostendere dilectionem quam olim habuistis ad completionem spei in eternam resurrectionem: expletio enim spei est adeptio rerum quas nos consecuturos speramus. uerum imitatores eorum, subaudis cupimus uos esse, qui fide et patientia hereditabunt promissiones. Hortatur iterum eos ut fide non ficta et patientia perfecta exspectent promissiones Dei, et hereditatem quam sanctis suis promisit. Quod dupliciter accipi potest, scilicet ut referatur ad patriarchas et sanctos ueteris Testamenti,  qui multas promissiones acceperunt de Christo, et de hereditate terre repromissionis: qui fidem habentes perfectam, qua crediderunt Deum implere posse que promisit, et patientiam solidissimam, qua non in se, sed in filiis suis promissiones exspectauerunt implendas, meruerunt amici Dei esse, et in filiis suis easdem promissiones hereditare. Potest et ad apostolos aliosque sanctos referri, qui per fidem et patientiam meruerunt consequi, et hereditare promissiones eterne benedictionis a Domino sibi omnibusque fidelibus promissas.

Abrahe namque promittens Deus, quoniam neminem habuit maiorem per quem iuraret, iurauit per semetipsum, dicens: Nisi benedicens benedicam tibi, et multiplicans multiplicabo te. Ut firmius corroboraret  ea que superius dixerat de sanctis quod hereditabunt promissiones Dei fide et patientia, idcirco utitur exemplis. Sed mira est sapientia eius: Aliquando enim laudibus extollendo blanditur eis, aliquando terroribus terret. Nam in superioribus terret eos, ne infideles essent, et minus creduli promissionibus Dei, nunc autem exemplis hortatur ad patientiam et fidem ut indubitanter credant, non solum Deo dicente, uerum etiam iurante per semetipsum. Si promittente Deo iniquum est non credere, quam impium est Deo iurante fidem non accomodare! Iurauit autem Deus Pater Abrahe per semetipsum, quia neminem habuit maiorem per quem iuraret, dicens: Nisi benedicens benedicam te, etc. Repetitio uerbi confirmatio est rei. Nisi in hoc loco affirmatiue ponitur  pro certe siue pro quia, et est sensus: Certe semper benedicam te in filiis tuis semperque multiplicabo te.

Et sic longanimiter ferens adeptus est repromissionem, hoc est diu per patientiam credendo sustinens consecutus est promissionem in filiis suis de terra repromissionis, quam ei promisit, dicens: Terram hanc tibi dabo et filiis tuis , et insuper promissionem de Christo, de quo ait: In semine tuo benedicentur omnes gentes . Sequitur:

Homines enim per maiorem sui iurant: et omnis controuersie eorum finis ad confirmationem est iuramentum. Quasi diceret: Si hominibus in futurum creditur, de quibus per Prophetam dicitur, Omnis  homo mendax , quanto magis Dei iuramento credi debet, qui est ueritas, et qui nec falli potest nec mentiri, et cui insuper sine iuramento credi oportet! Homines, inquit, per maiorem sui iurant, hoc est, per Deum, qui est eorum creator. Iuramentum quoque est finis omnis contentionis eorum ad confirmationem, quia per iuramentum credendum est, nec debet postmodum querela fieri iuramento completo, sed finis contentionis debet esse iuramentum sub confirmatione.

In quo, subaudis iuramento, uel propterea quia confirmatio rei iuramentum est, uolens Deus ostendere abundantius immobilitatem consilii sui heredibus pollicitationis, id est patribus siue promissionis heredibus, interposuit iusiurandum, ut per duas res  immobiles, quibus impossibile est Deum mentiri, fortissimum solatium habeamus, id est firmiter illi credamus, qui confugimus credendo ad tenendam propositam spem, hoc est ad accipiendam promissam remissionem uel remunerationem. Duas res immobiles hic debemus accipere promissionem Dei de Christo, qua dixit: In semine tuo benedicentur omnes gentes, et iusiurandum illius quod dixit: Per memetipsum iuraui tibi. Promissio enim illius est immobilis, quia non potuit mutari, et iuramentum illius ueridicum est. Quidam enim unam rem immobilem intelligi uolunt promissionem et iuramentum illius: alteram autem completionem ipsius rei. Propositam uero spem, dicit ueritatem rerum gestarum, promissionem uidelicet patrie celestis, ad quam percipiendam  confugimus per fidem.

Quam spem sicut anchoram habemus anime tutam ac firmam. Sicut anchora proiecta a naui non permittit eam circumferri neque periclitari, licet uenti commoueant eam, sed iactata firmiter tenet nauem inter procellas et fluctus, ita fides spe futurorum bonorum roborata, firmat mentem nostram inter prospera huius seculi et aduersa, et introducit nos in speciem rerum, quam modo fide et spe tenemus. Ideoque addit Apostolus dicens: Et incedentem usque ad interiora uelaminis. Interiora uelaminis uocat secreta regni celorum et gaudia patrie celestis. uelum enim quod erat ante sancta sanctorum, significat celum; que uero erant intra uelum, secreta sunt regni celorum. Spes autem interiora uelaminis penetrat,  dum per mentis contemplationem futura bona conspicit, dum celestia premia absque ulla dubitatione credit sibi prouenire, sperat, amat, operibusque ostendit quod credat et quid speret. Si hanc spem non habuerimus, utique submergemur, non tantum in spiritalibus, uerum etiam in carnalibus, sicut submergetur nauis non habens iactatam anchoram. Sed si uoci Prophete obaudierimus dicenti: Iacta super Dominum curam tuam, et ipse te enutriet , tunc nostra spes fixa in interiora uelaminis nulla infidelitate mergi poterit. Sequitur:

Ubi precursor pro nobis introiuit iehsu, pontifex factus, et constitutus a Deo Patre in eternum, secundum ordinem Melchisedech. Ut firmiorem nobis spem adderet,  ideo hoc de Christo subiunxit. Precursor autem dicitur a preeundo et precurrendo, et est alicuius precursor, sicut Ioannes Christi. Considerandum autem, quia non dicit simpliciter, introuit iehsu in interiora uelaminis, sed cum additamento, dicens: Ubi precursor pro nobis introiuit, ueluti absque dubio nos oporteat prosequi precursorem nostrum. Precursorem uero et consequentes, in eadem uia esse conuenit. Christus itaque resurgens a mortuis, precucurrit nos ad altitudinem celorum, factusque est nobis precursor, aperiendo nobis celum, et gaudia patrie celestis reddendo. Si ergo uolumus subsequi precursorem nostrum, debemus sicut ille, et ipsi ambulare. Hoc autem ad naturam humanitatis Filii Dei refertur, in qua semetipsum obtulit Deo  Patri in ara crucis sacrificium salutis nostre. Quare Christus secundum ordinem Melchisedech dicatur existere sacerdos, satis aperte, ut reor, paulo superius ostensum est. Sed quod dixit introisse illum in interiora uelaminis, more pontificum Iudeorum loquitur, qui semel in anno ingrebiebantur intra uelum in Sancta sanctorum oraturi in templo pro populo, sic et Christus secreta regni celorum penetrans, orat assidue pro salute fidelium suorum.



CAPUT uII.

Hic enim Melchisedech rex Salem, sacerdos Dei summi, subaudis fuit, qui obuiauit Abrahe regresso a cede regum, et benedixit ei, cui et decimas omnium diuisit Abraham. Tradunt Hebrei ipsum Sem primogenitum Ne, filium qui eo tempore quo natus est  Abraham, habuerit annos etatis ducentos nonaginta duos, eoque tempore quo mortuus est Abraham, habuerit annos quingentos sexaginta quinque, et ita superuixerit Abraham annis tringinta quinque. Quibus expletis, facti sunt omnes dies uite sue sexcenti anni. Nec esse mirum, si Abrahe obuiam processerit, eique panem et uinum obtulerit, quod abnepoti suo iure paternitatis debebat, et benedixerit ei, decimasque prede atque uictorie ab eo acceperit, sicut sacerdos summi Dei excelsi non falsorum deorum et idolorum, qui fuit etiam rex Salem. Salem autem  non est putanda Ierusalem, ut Iosephus historiographus, nostrorumque arbitrantur plurimi, sed iuxta oppidum est Scythopolim que usque hodie appellatur  Salem siue Salim, de quo  in Euangelio legitur: Erat autem Ioannes baptizans in Aennon, iuxta Salim, quia aque multe erant ibi . Idcirco autem fit ista uarietas nominum, quia Hebrei multis in locis per consonantes solummodo scribunt, subtractis uocalibus, atque ita secundum arbitrium legentis pronuntiatur, non uno semper eodemque modo. Ostenditur autem in eodem oppido palatium Melchisedech, ex magnitudine ruinarum ostendens ueteris operis excellentiam, ad quam ciuitatem siue oppidum legitur etiam Iacob descendisse, qui fuit in terra Chanaan regionis Sichem . Considerandum quoque, quod Abraham de cede hostium reuertens, quos persecutus est usque  Dan, non in uia reuersionis habuit Ierusalem, sed potius Salem oppidum supra memoratum. Primum quidem qui interpretatur rex iustitie, deinde rex Salem quod est rex pacis, sine patre, sine matre, sine genealogia, neque initium dierum, neque finem habens uite. Sepe beatus Apostolus Melchisedech in typum Domini saluatoris introducit. Quamuis enim pene omnes sancti et patriarche et prophete prioris temporis, in aliqua re figuram Christi expresserint, tamen Melchisedech specialius, qui non fuit de genere Iudeorum, in typo precessit sacerdotium Filii Dei, de quo Deus Pater dicit in Psalmo: Tu es sacerdos in eternum secundum ordinem Melchisedech . Ordinem autem eius multis modis interpretari possumus, sicut  iam supradictum est, scilicet quod solus rex fuerit et sacerdos, et ante circumcisionem functus sacerdotio ut non gentes a Iudeis, sed Iudei a gentibus sacerdotium acciperent, neque unctus oleo uisibili, ut mosaica precepta constituunt, sed oleo exsultationis fideique puritate, neque carnis et sanguinis uictimas immolauerit, sed pane et uino simplici puroque sacrificio Christi dedicauerit sacerdotium, sed primum  in hoc assimilatur Filio Dei, quia interpretatur rex iustitie: Melchon etenim siue Melchi regem sonat; Sedech uero, iustus siue iustitia. Et quis est uerus rex iustitie, nisi Christus, qui dicit in Psalmo: Ego autem constitutus sum rex ab eo . Ipse enim iuste et recte regit et gubernat electos suos, iustitie amatores effectos, deinde autem  assimilatur Filio Dei, per hoc quod dicitur rex pacis, quod pertinet ad Christum. Salem interpretatur pax, Christus igitur nos iustificat, qui est rex iustitie, et ipse pacificat omnia que in celis et que in terra sunt, qui nascendo et moriendo et resurgendo atque ascendendo pacem attulit mundo, qui secundum Diuinitatem sine initio et sine fine rex est eterno Patri ceternus, quamuis ex temporali matre temporalis esset. Sicut enim istius Melchisedech non legimus initium uel finem in Scriptura sacra, sic non nouimus Filii Dei initium uel finem, quia non habet aliquid horum in natura Deitatis, et in hoc est similitudo, quod nec illius, nec istius initium legitur uel finis: illius quidem, quia non est scriptum, istius autem, quia omnino non est. Neque enim sub quo  natus est Melchisedech legitur, neque quando mortuus est narratur, sed subito introducitur, sicut et Helias. Nec omnino credendum est quod Melchisedech sine patre, aut sine matre esset, cum Christus quoque secundum utramque naturam, et patrem habuerit et matrem, sed propterea hoc dicitur de illo, quia subito introducitur in diuina Scriptura, sicut diximus, et genealogia illius non commemoratur. De quo etiam dicitur quod assimilatus Filio Dei, in his omnibus superioribus dictis, manet sacerdos in eternum, non in se, sed in Christo. Nam Melchisedech mortuus est, sed figura eius eternaliter in Christo manet. Similitudo autem hic non pro equalitate ponitur sed pro figura.

 Intuemini autem quantus sit hic, cui decimas dedit de precipuis Abraham patriarcha. Conuertit sermonem suum ad eos qui gloriantur se filios esse Abrahe et nobilitatem generis ab illo ducere se iactant. Unde in Euangelio Domino eum preponere conabantur, cum dicerent: Nunquid tu maior es Patre nostro Abraham?  Ut ergo illorum confunderet superbiam, Apostolus dixit: Intuemini et attendite diligenter quantus fuerit hic Melchisedech sacerdos Dei summi, cui decimas dedit Abraham patriarcha de precipuis, id est de melioribus spoliis. Quibus uerbis uult ostendere, maioris dignitatis et honoris fuisse Melchisedech quam Abraham, ac per hoc maius et sanctius fore sacerdotium Christi quam Iudeorum, quasi diceret: Quem uos excellentiorem omnibus  hominibus estimatis, hic decimas obtulit Melchisedech, qui in figura Christi precessit.

Et quidem de filiis Leui sacerdotium accipientes, mandatum habent decimas sumere a populo secundum legem, id est, a fratribus suis, quanquam et ipsi exierint de lumbis Abrahe. Tanta est, inquit, excellentia sacerdotii, ut etiam ipsi qui eumdem habuerant progenitorem, et ab uno patre descenderant: propter excellentie meritum quo meliores erant fratribus suis, utpote Aaron, qui inter uiuos et mortuos stans, iram Domini placauit, sacerdotii dignitatem adipisci mererentur, ac propterea nisi Melchisedech maioris dignitatis esset quam Abraham, nequaquam Abraham alienigene decimas dedisset, sicut Aaron maioris meriti fuit quam fratres illius reliquarum tribuum.  Dicit ergo, et quidem de filiis Leui accipientes sacerdotium, sicut accepit Aaron et filii eius, mandatum et preceptum habent secundum legem sumere decimas a populo, quasi meliores illis, et hoc a fratribus suis, cum unum eumdemque habuissent progenitorem, iuxta quod Apostolus manifestat, dicens: Quanquam et ipsi fratres Leui exierint de lumbis Abrahe

Cuius autem generatio, id est Melchisedech, non annumeratur in eis, id est in filiis Leui, decimas sumpsit ab Abraham, et hunc, id est Abraham, qui habebat repromissiones de Filio Dei, benedixit ille Melchisedech. Hic ostendit incircumcisum sacerdotem, circumciso sacerdote multo esse sublimiorem. Quomodo ergo hoc ostenditur? Utique, quia ipse  Leui ex quo sacerdotale genus ortum est, decimatus est a Melchisedech in lumbis progenitoris sui, iamque erat Abraham circumcisus, iamque promissionem a Deo acceperat quod in semine eius benedicentur omnes gentes, quando benedictus est a Melchisedech sacerdote incircumciso, dans ei decimas totius prede. Benedicens autem eum Melchisedech, dixit : Benedictus Abraham Deo excelso, quo protegente, hostes in manu eius prostrati sunt, et alia que sequuntur in eodem loco.

Sine ulla enim contradictione quod minus est a meliore benedicitur. Quasi diceret: Omnibus luce clarius uidetur, quod minor a maiore benedicitur. Unde Abraham quasi minor a Melchisedech tanquam  a meliore benedictionem percepit. Proinde maior ac melior est typus Christi, quam illius qui promissiones de Christo habebat.

Et hic quidem morientes homines decimas accipiunt, ibi autem contestatur, quia uiuit. Hic, inquit, hoc est in presenti seculo uel in templo quod adhuc stabat, morientes homines, filii uidelicet Leui, qui mortales ac moribundi sunt, decimas accipiunt, ibi autem, id est in alia uita, uel loco ubi dicitur de Christo: Tu es sacerdos in eternum, contestatur Deus Pater cum iuramento, quia uiuit Christus. Unde dicit Psalmista: Iurauit Dominus et non penitebit eum, tu es sacerdos in eternum secundum ordinem Melchisedech .

Et ut ita dictum sit, per Abraham et Leui qui decimas  accepit, in filiis suis, uel accepit hactenus a fratribus suis, decimatus est a Melchisedech, adhuc enim in lumbis, hoc est propagine seminis, patris erat Leui quando obuiauit ei Melchisedech. Quomodo dicit Leui decimatum a Melchisedech, cum nondum natus esset, presertim cum et filius fuit naturalis Iacob? Utique non est in se decimatus, sed in Abraham, de cuius progenie descendit. Quando enim Abraham decimas obtulit Melchisedech, in illo omnes filii eius dederunt: quapropter dicit Apostolus, quia Leui qui decimas accepit in filiis suis a fratribus suis, decimatus est per Abraham siue in Abraham. Quibus uerbis declaratur, quia nisi sacerdotium Melchisedech qui in figura sacerdotii Christi precessit, maioris dignitatis esset, nequaquam  Abraham omnesque filii eius ab illo decimati essent. Dum enim sacerdotium a sacerdotio decimatur, maioris dignitatis unum altero ostenditur.

Si ergo consummatio per sacerdotium Leuiticum erat , quid adhuc necessarium fuit secundum ordinem Melchisedech alium exsurgere sacerdotem et non secundum ordinem Aaron dici? Translato enim sacerdotio, necesse est ut et legis translatio fiat. Hinc incipit iam plenius differentias Noui Testamenti ostendere dicens, si consummatio, id est perfectio uite atque iustificationis, per sacerdotium Leuiticum fuit, quid necesse fuit alium exsurgere sacerdotem secundum ordinem Melchisedech? Nam quia Aaron primum post legem datam sacerdotem fuisse de tribu Leui, nulli dubium  est, ideo sacerdotium quo functus est Leuiticum nominauit sacerdotium, uel certe, quia ipse Leui in filiis suis iunctus est ipso sacerdotio. Nam abnepotes illius susceperunt illud, Moyses scilicet et Aaron, cum reliquis fratribus suis ex eadem tribu. Nam Leui genuit Caath, Caath uero Amram, Amram autem genuit Moysen et Aaron. Ideoque dicit populum sub ipso sacerdotio legem accepisse, quia Moyses et Aaron principes erant illis temporibus in populo; qui ipsam legem administrauerunt de tribu sacerdotali exeuntes. Ergo sacerdotio Leuitico multo melior est ordo sacerdotii Melchisedech, qui typum gerebat sacerdotis nostri: nequaquam enim dixisset secundum ordinem Melchisedech, si illud  sacerdotium Aaron melius esset, sub quo populus Iudeorum legem accepit. Si autem sacerdotium legis translatum est ad Christum secundum ordinem Melchisedech, necesse est ut et legis translatio fiat, hoc est, a lege Moysi necesse est transire ad legem Euangelii. Neque enim potest sacerdos sine lege et sine Testamento esse et sine preceptis. Summis nisibus laborabat Apostolus ut a lege Moysi faceret eos transire ad legem Euangelii, a carnalibus ad spiritualia.

In quo enim hec dicuntur, de alia tribu est, de qua nullus attari presto fuit. Manifestum est enim quod ex Iudas ortus sit Dominns noster, in qua tribu nichil de sacerdotibus Moyses locutus est. In quo enim ait, hec dicuntur, id est, de quo hic dicuntur,  quod est sacerdos in eternum, Dominum significans Saluatorem, de alia tribu est, quam sacerdotali, de illa uidelicet de qua nullus altari presto fuit, hoc est, de tribu Iuda. Non enim ordine tantummodo, neque Testamento uel preceptis, mutatum est, sed etiam tribu. Et quomodo translatum est sacerdotium de tribu in tribum, de sacerdotali uidelicet ad regalem, ut eadem ipsa sit et regalis et sacerdotalis in Christo, qui est rex et sacerdos? Intuere mysterium. Primo fuit regale sacerdotium in Melchisedech, secundum consequentiam huius sermonis, secundo autem fuit sacerdotium solummodo sacerdotale in Aaron, tertio autem fuit iterum regale sacerdotium in Christo, sicut et primo. Unde et Ecclesia modo regale sacerdotium habet, dicente Petro: uos enim genus electum, regale sacerdotium . Tribus ergo Iuda ex qua Dominus ortus est per uirginem Mariam, cum semper regia esset, et nunquam sacerdotalis, in Christo fuit utrumque et regalis et sacerdotalis, translato ex toto sacerdotio a tribu Leui, que antea sacerdotalis erat.

Et amplius adhuc manifestum est, si secundum ordinem Melchisedech exsurgat alius sacerdos qui non secundum legem mandati carnalis factus est, sed secundum uirtutem uite insolubilis. Contestatur enim Deus. Pater loquens ad Filium quoniam tu es sacerdos in eternum secundum ordinem Melchisedech. Delectus dictionis isto in loco habetur satis necessarius, quapropter nunc dicatur ita: Et amplius adhuc manifestum est, subaudis, destructum esse  sacerdotium legis, per hoc quod Christus non secundum ordinem Aaron dicitur sacerdos esse in eternum, sed secundum ordinem Melchisedech; quapropter hoc: quia de tribu Leui non fuit. Quod enim dicit si secundum ordinem Melchisedech exsurgeret alius sacerdos, non dubitatiue loquitur, sed affirmatiue, quasi diceret: Amplius adhuc per hoc demonstratur destructum esse sacerdotium legis, quia secundum ordinem Melchisedech surrexit Christus alius sacerdos, qui non secundum carnalis mandati legem factus est sacerdos sicut Aaron. Legem carnalis mandati uocat, quia ex maxima parte carnalis erat carnalia precipiens: in circumcisione, in mundatione corporis, in hostiis et oblationibus carnalibus,  in discretione ciborum, dierum ac temporum, dicens: Mane extra castra, laua corpus tuum: offer hoc uel illud, abstine ab his cibis, obserua ista tempora, ceteraque his similia, que omnia morte finienda erant; Christi autem sacerdotium spiritale est, et secundum uirtutem uite insolubilis, id est secundum potentiam uite indeficientis, que nullo interueniente mortis metu solui poterit. Habet enim Christus in se uitam insolubilem, quia quamuis ad tempus mortuus esset in carne, tamen uiuit in eternum diuinitate, et insuper humanitate: postquam uictor a mortuis resurrexit, unde Deus Pater contestatur iurando, quia uiuit, dicens per Psalmistam: Tu es sacerdos in eternum.

Reprobatio quidem fit precedentis mandati, hoc est  legis Moysi propter infirmitatem eius et inutilitatem. Infirmitatem utique in hoc habebat lex: quia operantes non ualebat adiuuare, inutilitatem uero in hoc, quia nemini regnum celorum ualebat aperire. Unde sequitur: Nihil enim ad perfectum adduxit lex. Quid enim, nichil profuit lex? profuit quidem aliquid corpora mundando, peccata leuia relaxando; sed nichil ad hoc profuit, ut perfectos facere potuisset seruientes in ea, quoniam grauiora peccata non tollebat, nec ianuam regni celestis alicui aperiebat. Quapropter reprobata est, ut gratie daretur locus, in qua perfectio constat; utilis quidem fuit fidem habentibus in Christo, non illis qui totam spem suam in eius carnalibus obseruationibus ponebant. Introductio uero melioris spei, subaudis est  modo in gratia, per quam spem proximamus ad Deum Habuit quidem lex spem, sed non talem qualem gratia prestitit. Sperabant enim beneplacentes legemque custodientes possidere terram et iuxta illud: Si uolueritis bona terre comedetis, nichilque erumnosum patri prospere uiuere, sicut dictum est: Qui fecerit ea uiuet. Hic autem speramus: quia placentes et Euangelica precepta custodientes, non terram possidebimus, sed celum; insuper etiam quod celo multo melius est, speramus proximi Deo consistere, ad ipsum paternum solium peruenire et ministrare ei cum sanctis angelis, iuxta quod Saluator ait in Euangelio: Fulgebunt iusti sicut sol in regno Patris sui, eruntque sicut angeli Dei in celo . Hoc uero sacerdotium, per quod  hanc gloriam possessuri sumus, non est sine iureiurando, ut firmam Dei promissionem credamus. Unde Apostolus subdit: Et quantum est, subaudis firmum, istud sacerdotium Christi de quo loquimur, utique multum est, quia non sine iureiurando firmatum est. Alii quidem sine iureiurando facti sunt sacerdotes ut Aaron filiique eius, quibus Deus non iurauit quod essent sacerdotes in eternum secundum ordinem legis, hic autem, id est Christus cum iureiurando sacerdos factus est per eum, hoc est per Deum patrem qui dixit ad illum: Iurauit Dominus et non penitebit eum, id est non mutabit iuramentum suum, quoniam tu es sacerdos in eternum secundum ordinem Melchisedech. In tantum melioris Testamenti  sponsor siue promissor factus est iehsu, scilicet in quantum cum iureiurando Dei Patris suum sacerdotium tenet. In quantum sacerdotium Christi, quod iuramento Dei est sancitum, sua dignitate precellit sacerdotium legis ueteris, in tantum precellit etiam gratia Euangelii legem Moysi.

Et alii quidem plures facti sunt sacerdotes, idcirco quod morte prohiberentur permanere, hic autem, id est Christus cui Pater dixit cum ieiurando, Tu es sacerdos in eternum, eo quod maneat in eternum, sempiternum habet sacerdotium. Duas ponit hic differentias, beatus Apostolus, quia sacerdos noster non habet finem sicut sacerdos legis, et quia cum iureiurando suum sacerdotium possessurus est. Quia enim sacerdotes legis mortales erant, plures facti  sunt sacerdotes in ipsa lege, sicut Aaron et filii eius, idcirco quod morte preuenti prohiberentur permanere in sacerdotio. Mortuis enim patribus, succedebant filii in locum ipsorum; iehsu autem solus, quia immortalis est, sempiternum habet sacerdotium, nec ullum habere poterit subsequentem, eo quod ipse maneat in eternum. Sequitur: Unde et saluare in perpetuum potest accedentes per semetipsum ad Deum, semper uiuens ad interpellandum pro nobis; unde, inquit, quia Christus in eternum manet, et sempiternum habet sacerdotium, semper interpellat pro nobis semperque potest saluare. Quia uero quidam codices habent, accedens per semetipsum ad Deum, quidam uero plurali numero accedentes, utrumque recipi potest. Christus ergo pontifex noster,  non per alium pontificem maiorem se accedit ad Deum Patrem, sed per semetipsum, ideoque potest saluare in se credentes. Potest et ita intelligi quod dicit, saluare in perpetuum potest accedentes per semetipsum ad Deum. Nos qui puri homines sumus, per illum accedimus ad Deum Patrem, quia Mediator noster existens assistit uultui Dei pro nobis, dirigens per illum preces nostras ad Deum Patrem. Unde et sacerdotes Ecclesie altari assistentes dicunt: Suscipe, Domine, sancte Pater, preces populi tui per Dominum nostrum Iesum Christum Filium tuum. Et quia semper uiuit, semper interpellans pro nobis. Alii uero pontifices qui non semper erunt, non semper interpellant; interpellat autem pro nobis per hoc quod naturam assumpsit humanam,  quam assidue ostendit uultui Dei pro nobis, ut misereatur secundum utramque substantiam. Talis enim dicebat ut nobis esset pontifex sanctus, innocens, impollutus, segregatus a peccatoribus, et excelsior celis factus. Non eramus digni, nec promerebamur talem habere pontificem, sed necesse erat nobis ut talem haberemus pontificem, qui esset sanctus in interiori homine innocens manibus, impollutus corpore, segregatus a peccatoribus, id est ab omni peccato immunis et a conuersatione peccatorum separatus. In hoc enim fuit seperatus a peccatoribus, quia alii homines cum peccato concipiuntur et nascuntur, atque ab hoc seculo cum peccato transeunt, hic autem sine peccato est conceptus, sine  peccato natus, et sine peccato ab hoc mundo transiuit, quoniam peccatum non fecit, nec dolus inuentus est in ore eius. Factus autem est excelsior celis, quando quadragesima die admirande sue resurrectionis super omnes celos, et super omnes ordines celestium spirituum eleuatus est ad consessum paterne maiestatis, ubi sedet nunc in plenitudine honoris et glorie. Potest et ita intelligi quod dicit: Talis dicebat ut nobis esset pontifex, quasi diceret: Iudei uelut serui per timorem legis Deo seruientes, legales pontifices habuerunt, sibi conseruos mortales ac peccatores, qui pro semetipsis similiter indigebant offerre, nos autem quibus dictum est: Iam non dicam uos seruos, sed amicos meos , et qui filii Dei sumus seruiendo illi amore filiationis, decet  ut habeamus pontificem immortalem, segregatum a peccatoribus. Sequitur: Qui non habet quotidie necessitatem, quemadmodum sacerdotes legis, prius pro suis delictis hostias offerre, deinde pro populi. Hoc enim fecit semel seipsum offerendo Dominus noster iehsu Christus. Quid fecit? Utique obtulit sacrificium non pro suis dilectis, sed pro nostris, et semel hoc fecit non amplius, quia semel mortuus pro peccatis nostris, iam non moritur, mors illi ultra non dominabitur . Magnitudinem sacrificii Christi hic ostendit, quod semel oblatum, tantum preualuit, quantum omnia sacrificia legalia non ualuerunt. Unum enim fuit, et semel oblatum, et sufficit in sempiternum ad tollenda omnia peccata credentium. Pontifices autem Iudeorum peccatores  erant, et ideo necesse habebant pro suis delictis hostias offerre, et ideo sacrificia illa hominem iustificare non poterant, quia inconueniens erat, ut pro homine rationali irrationale animal offerretur. Querebatur pontifex sine peccato, et hostia rationabilis, nec inueniebatur; inuentus est autem unus sine peccato Deus et homo, et obtulit seipsum rationabile sacrificium pro salute hominis rationalis. Lex enim homines constituit sacerdotes infirmitatem habentes. Dicit enim Dominus ad Moysen in lege: Unges Aaron et filios eius mihi in sacerdotes ; sed quia illi infirmitatem, hoc est, peccata habebant quibus infirmabatur illorum anima, necesse habebant ut pro populi, ita etiam pro suis delictis hostias offerrent. Iste autem tam potens est, ut non  indigeret pro se offerre, sed insuper semel oblato sue carnis sacrificio, omnium saluti sufficeret. Sermo autem iurisiurandi, qui post legem est, Filium in eternum perfectum, subaudis ostendit, siue perfectum constituit sacerdotem non infirmitate grauatum, sicut lex constituit suos. Post legem factus est sermo Dei Patris ad Dauid de Christo cum iureiurando ubi dicitur: Iurauit Dominus et non penitebit eum, etc., ponit hic amplius Filii nomen ad distinctionem seruorum qui fuerunt in lege, qui serui infirmi fuerunt, siue quia peccatores, siue quia mortales erant, Filium uero perfectum ostendit quia semper uiuit, et semper sine peccato est.



CAPUT uIII.


Capitulum autem super ea que dicuntur, hoc est, repetitio super ea que dicuntur de Christo. Quo dicto significat aliquid summum et magnum et quasi per recapitulationem precedentis disputationis ad rem ipsam deducit auditorem. Talem habemus pontificem qualem subaudis superius diximus, sanctum uidelicet, innocentem, impollutum segregatum a peccatoribus et qualem adhuc dicturi sumus in sequentibus, qui consedit in dextera sedis magnitudinis in celis, sanctorum minister, et tabernaculi ueri quod fixit Deus et non homo. Sedem magnitudinis in celis debemus accipere plenitudinem paterne maiestatis, in qua Filius Dei sedet, que etiam designatur per dexteram. Nec est pueriliter accipiendum, quod Deus  Pater dexteram aut sinistram habeat, qui spiritus est omnia implens, ut ita sedeat Filius in dextera illius, sicut solet Filius sedere iuxta Patrem suum regem; sed sicut diximus, plenitudinem maiestatis, summamque gloriam beatitudinis et prosperitatis debemus per dexteram intelligere, in qua Filius Dei sedet. Sedere autem Filii pro habitare ponitur. Pontifex ergo noster qui consedit in summa gloria paterne maiestatis, in celis sanctorum minister est. Quod duobus potest modis accipi: ueniens quippe Dominus in mundum, per incarnationis exhibitionem, ministrauit sanctis apostolis aliisque fidelibus, et etiam qui adhuc futuri sunt, panem refectionis uerbi spiritalis, et potum doctrine euangelice, dicens: Si quis sitit, ueniat ad me et bibat , et: uenite ad me omnes qui laboratis et onerati estis, et ego reficiam uos . Ministrauit illis etiam documentum fidei et gratiam baptismatis, et insuper quod maius fuit sacramentum redemptionis per passionem suam et cognitionem mysteriorum in lege et prophetis, ac postea sua ascensione ministrauit nobis aditum patrie celestis. Ecce quod et quid ministrauit electis suis apparens mundo. Dicatur et aliter: Sanctorum minister erit in futurum, quando semetipsum ministrabit illis ut cognoscant eum cum Patre et Spiritu sancto, sicuti est, scilicet cum tradiderit regnum suum Deo et Patri. Unde in Euangelio de se sub persona patrisfamilias loquens dicit: Amen dico uobis quod precinget se, et faciet illos discumbere, et transiens ministrabit illis.   Transire enim dicitur, quia electos suos de iudicio ad regnum transire faciet, uel a contemplatione humanitatis ad cognitionem diuinitatis sue. Ministrabit illis cum se et Patrem cum Spiritu sancto eis monstrabit; nam cibus et uita illorum uisio sancte Trinitatis erit, sicut ipse dicit ad Patrem: Hec est uita eterna, ut cognoscant te cum Spiritu sancto, et Iesum Christum quem misisti unum et uerum Deum. Tabernaculi quoque ueri minister est quod constituit siue composuit Deus et non homo, id est celi quod ipse nobis administrat ut claritate siderum illius illustremur. Tabernaculum etenim quod Beseleel composuit in deserto, siue quod a Salomone factum est in terra repromissionis, non fuit uerum  quia carie et uetustate consumptum est, nec semper durare potuit, ideoque tabernaculum uerum celum uocat, quoniam in eternum stabit, nullaque uetustate consumetur. Potest et altiori sensu intelligi, ut tabernaculum uerum accipiantur anime iustorum, quibus ipse Filius Dei gaudia patrie celestis administrat, et in quibus ipse habitare dignatur, iuxta quod per prophetam dicitur: Inhabitabo in illis et inambulabo . Et Apostolus: In interiore homine habitare Christum per fidem in cordibus uestris . Et: Templum Dei sanctum est, quod estis uos . Omnis enim pontifex ad offerenda munera constituitur, unde necesse est et huic habere aliquid quod offerat. Non enim potest esse sacerdos nisi habeat quod offerat. Pontifices uero  ueteres sacerdotii secundum preceptum legis munera et hostias pro suis et pro populi offerebant delictis. Christus uero, cum in sempiterna diuinitatis sue natura non haberet quod offerret, sumpsit ex nobis quod pro nobis offerret, id est carnem humanam, seipsum uidelicet quem obtulit in ara crucis. Quid ergo tam aptum immolationi quam caro rationalis pro rationali? Et quid tam mundum pro immundis quam carnem sine ulla contagione offerre? Et quoniam quatuor in omni sacrificio consideranda sunt: uidelicet cui offerat, a quo offeratur, quod offeratur, pro quibus offeratur, hec etiam possumus hic reperire satis eleganter. Quia enim nulli sacrificium debetur nisi soli uero Deo, pontifex noster mundam hostiam pro nobis Deo Patri obtulit, idem existens  sacerdos et sacrificium. Offert etiam sacrificium Deo Patri acceptum per Ecclesiam suam. Dum enim nos offerimus sacramenta corporis eius, ipse offert. Si ergo esset super terram, subaudis sacerdos terrenus secundum ordinem Aaron, nec esset sacerdos, secundum ordinem Melchisedech, cum essent sacerdotes Leuitici generis qui offerrent secundum legem munera, qui exemplari et umbre deseruiunt celestium, sicut responsum est Moysi cum consummasset ac perfecisset tabernaculum oraculi. Si esset terrenus pontifex super terram, sicut Aaron, uel aliquis secundum eius ordinem immortalis et sine peccato, qui suis sacrifi iis potuisset mundare genus humanum, perfectumque reddere, non esset utique sacerdos secundum ordinem Melchisedech in eternum, quia  satis essent qui offerrent legalia munera. Sed quia Aaron et filii eius mortales erant et peccatores, quapropter non poterant genus humanum perfectum reddere, ideo uenit Christus sine peccato, qui in eternum suum sacerdotium teneret, suoque sacrificio genus humanum perfectissime mundaret, non talis quales fuerunt illi qui exemplari et umbre deseruiunt celestium. Exemplar est figura et similitudo per quod alia ostenditur, sicut imago expressa in pariete, exemplar est et figura ueri hominis. Sacerdotes igitur Iudeorum exemplari, id est figure et umbre celestium mysteriorum deseruiebant, quia omnia illa similitudines et figure erant istorum que in Ecclesia modo in ueritate aguntur. Celestia autem  mysteria dicit spiritalia, quod obseruatores suos in ueritate ad celestia ducunt. Nonne celeste altare est fides nostra, in qua offerimus quotidie orationes nostras Deo? uide , omnia facito secundum exemplar quod tibi ostensum est in monte. Quoniam auditus noster minus aptus esse uidetur ad disciplinam percipiendam quam uisus, non enim in animo commendamus que audimus, quomodo illa que ipso uisu percipimus, ideo non solum auditu, uerum etiam uisu demonstratum est Moysi a Domino in monte tabernaculum: quod facturus erat cooperante Beseleel. Unde dicit ei: uide ut omnia facias secundum illam similitudinem que tibi in monte ostensa est. Quod autem dicit, intelligendum est tam de tabernaculi constructione uasorumque eius, quam de sacrificiis  et hostiis que ibi oblaturi essent.

Nunc autem melius sortitus est ministerium, sacerdotii uidelicet dignitatem, quanto et melioris testamenti mediator est, quod in melioribus repromissionibus sancitum est, hoc est firmatum, statutum et corroboratum: uides, inquit, quanto melior est ista celebratio illa que nunc temporis agebatur. Siquidem illa exemplar et figura, ista ueritas est, sicut in Euangelio dicitur: Lex per Moysen data est, gratia et ueritas per Iesum Christum facta est . Nunc, hoc est, in hac nouissima mundi etate, tanto melius ministerium sacerdotii sortitus est Christus, quam fuisset illud legale, quanto et melioris testamenti est mediator. Quanto meliora sunt celestia terrenis, eterna temporalibus, tanto melioris  testamenti dator et mediator est iehsu, et tanto melioribus promissionibus confirmatum est istud. Testamentum etenim uetus terrena ac temporalia promittebat, dicens: Si uolueritis et audieritis me, bona terre comedetis . Et: Obserua que precepio tibi, ut sis longeuus super terram , ceteraque his similia, promittens temporalia atque terrena. Nouum uero quod per Christum datum est, promittit ac tribuit celestia et eterna, uitamque perfectam per gratiam baptismatis, et fidem Dominice passionis, remissionem uidelicet omnium peccatorum. Dicit namque euangelista: Penitentiam agite, appropinquabit enim regnum celorum . Et: Qui crediderit et baptizatus fuerit, saluus erit . Et: Quia erunt electi sicut angeli  Dei in celo . Et insuper quod maius est, quod dicitur in Euangelio Ioannis. Quotquot, inquit, receperunt eum, dedit eis potestatem filios Dei fieri .

Ecce quomodo melioris testamenti mediator et dator est Christus, et quomodo melioribus promissionibus confirmatum est. In hoc quoque melius sacerdotium sortitus est, quia illud temporale fuit, istud est eternum; illud non poterat hominem iustificare nec regnum celorum suis obseruatoribus reserare; istud uero perfecte iustificat hominem, statimque ei regnum celorum aperit. Mediator autem testamenti appellatur Dominus, quia sicut Moyses mediator fuit inter Deum et populum, uerba Dei ad populum referens  iterumque populi ad Deum, ita et Christus uerba Dei Patris nobis retulit, iterumque nostra refert ad Deum. Transiens Apostolus a sacerdote et sacrificio, tunc demum testamenti differentiam facit, dicens: Nam si illud prius testamentum culpa uacasset, non utique secundi testamenti locus inquireretur, hoc est, si aliud testamentum legis peccata posset auferre, ut obseruatores sui inculpabiles essent, non secundi testamenti locus nunc inquireretur. Sed quia illud non fuit perfectum, illo sublato, inuentus est locus aptus secundi testamenti, sicut uituperans eos, id est non approbans dignos laude, dicit per prophetam: Ecce dies uenient, dicit Dominus; et consummabo super domum Isrel, et super domum Iuda testamentum nouum; non secundum testamentum  quod feci cum patribus eorum in die qua apprehendi manum illorum ut educerem eos de terra Aegypti: quoniam ipsi non permanserunt in testamento meo, et ego neglexi eos, ait Dominus Deus. Ecce dies Noui Testamenti, et ultime seculi etatis uenient, dicit Dominus, et consummabo, id est perficiam super domum Isrel et super domum Iuda Testamentum Nouum. Quantum ad litteram pertinet, per domum Isrel decem tribus intelliguntur, que separauerunt se a domo Dauid temporibus Ieroboam: per domum autem Iuda, due tribus Iuda et Beniamin cum tribu sacerdotali, que adheserunt domui Dauid. Altiori autem intellectu per utramque domum debemus intelligere omnes tam ex Iudeis quam ex gentibus credentes, qui Deum recte confitendo  ueri Isrelite sunt, hoc est, Deum mente uidentes, quibus Dominus perfecit atque compleuit Nouum Testamentum, gratiam scilicet Euangelii. Testamentum autem Nouum dicitur ad differentiam ueteris. Ut uero altius dicamus, uetus Testamentum ob hoc dicitur, eo quod hominem in uetustate peccati positum, nouum reddere non ualebat: at uero Nouum Testamentum dictum est, eo quod ueterem hominem, id est peccato ueteris hominis Ade commaculatum, nouum efficiat in baptismate per fidem Dominice passionis, quod non est simile Testamento ueteri, quod fecit cum patribus eorum: quia illud terrena promittebat ac temporalia, et precipiebat carnalia, istud uero eterna et celestia promittit precipiens spiritualia. Quod uero dicit: In die qua  apprehendi manum illorum, ut eos ducerem de terra Aegypti , magnam familiaritatem suam omnipotens Deus ostendit, quam exhibuit illi populo. More enim mulierum loquitur sermo diuinus, que apprehendere solent paruulorum manus, et plerumque ad se conducere, plerumque etiam huc illucque sustentando ne labantur, ut pote firmos gressus non habentes adhuc. Si omnipotens Deus, cum ille populus puerilis ac paruulus esset: quia neque gressus bone operationis habebat, neque fortitudinem qua se posset exsoluere a iugo opprimentium, tetendit manum suam ei, magnum uidelicet auxilium pietatis sue, et extraxit eum de fornace ferrea, trahens ad cognitionem suam et amplius amore cum diligens  gratissimo, simulque deducens per deserti uastitatem, introduxit in terram omnibus meliorem. Sed quia non permanserunt in testamento eius, id est non obseruauerunt que precepit in testamento suo, neglexit eos, hoc est dimisit eos ire secundum desideria cordis sui, iuxta quod Psalmista dicit . Notandum autem quia cum dixisset sermo diuinus: Perficiam testamentum nouum, non secundum illud quod pepigi cum patribus eorum, ne forte Iudei possent oblatrando dicere illud testamentum destruendum esse de quo dixit ad Abraham Deus: In semine tuo benedicentur omnes gentes , districte manifestauit de quo loqueretur, cum subintulit, dicens: In die qua apprehendi manum illorum ut educerem eos de terra Aegypti. De  lege enim dixit hoc, quam quinquagesimo die egressionis illorum de terra Aegypti, datam esse constat in monte Sinai, in qua non permanserunt patres eorum, sed fecerunt uitulum conflatibilem in Oreb, et adorauerunt illum. Nam illud quod pepigit cum Abraham, in Christo completum est in quo benedicentur omnes gentes.

Quia hoc est testamentum quod disponam domui Isrel, scilicet credentibus, post dies illos, dicit Dominus, dabo leges meas in mente eorum, et in cordibus eorum superscribam eas: et ero eis in Deum, et ipsi erunt mihi in populum: et non docebit unusquisque proximum suum, et unusquisque fratrem suum, dicens: Cognosce Dominum, quoniam omnes cognoscent me a maiore usque ad minorem eorum, quia propitius  ero iniquitatibus eorum, et peccatorum eorum non recordabor amplius. Magna distantia est inter legem et legem, inter scripturam et scripturam, inter doctores legis doctoresque Euangelii, inter litteram et gratiam spiritalis intelligentie. Nam littera legis scripta est in tabulis lapideis, gratia autem spiritalis intelligentie data est fidelibus per Spiritum sanctum per quem caritas Dei diffusa est in cordibus fidelium. Hoc autem quod dicit, Dabo leges meas in mente eorum, et in cordibus eorum superscribam eas, specialiter ad sanctos apostolos pertinet, qui gratiam Noui Testamenti non habuerunt scriptam in tabulis lapideis, neque in membranis, sed in mente et in cordibus suis diuinitus exaratam habuerunt. Primum quidem ante Dominicam passionem quando,  sicut Mattheus narrat, ascendit in montem, ibique cum illis illum prolixum sermonem habuit, ubi institutio totius perfecte uite continetur. Secundo uero post resurrectionem suam quando, sicut Lucas testatur, aperuit illis sensum ut intelligerent omnia que scripta erant in lege Moysi et prophetis et psalmis de ipso ; deinde uero decimo die ascensionis sue, adueniente Spiritu sancto in linguis igneis super eos, reuelauit eis ut cognoscerent quidquid mortalibus de Deo sciendum erat. Quomodo enim possent euangeliste tanta miracula et uerba celestia post eius ascensionem scribere, nisi ea in tabulis cordis diuinitus exarata haberent? et precipue beatus Ioannes, qui sexagesimo quinto  anno post Dominicam ascensionem Euangelium scripsit, quomodo posset tanta de diuinitate illius proferre, que ipse Dominus eis protulit maxime ea nocte qua comprehensus est? Nos autem partim in cordibus, plenius autem in membranis scriptum habemus ab illis nobis relictum ut in illis meditando exerceamur. Quod autem subiungit, Non docebit unusquisque proximum suum et unusquisque fratrem suum, dicens: Cognosce Dominum, non ad presens tempus referendum est, ubi inuicem docemur, sed  dum loqueretur propheta Ieremias de primo Domini aduentu, subito conuertit oculum mentis ad secundum, postquam nemo docebit proximum suum ut cognoscat Deum, quoniam electi positi in eius contemplatione uidebunt  et cognoscent eum sicuti est. Nam in presenti  docemur in inuicem. Postea etiam peccatorum illorum non erit memor, quoniam omnes exspoliati ab omni fece mortalitatis et corruptionis corporis, et mutabilitate atque peccato, resurrectionis gloria donati fulgebunt sicut angeli Dei in celis.

Dicendo autem nouum ueterauit prius. Sumens Apostolus fiduciam et auctoritatem ex dictis propheticis, ubi dicitur: Consummabo Testamentum Nouum super domum Isrel, ostendit uerus iam liquidius esse finiendum. Dicendo autem, Consummabo Nouum Testamentum, ostendit in uetustatem redigi, siue uetustum effici illud quod erat prius, unde subiungit: Quod autem antiquatur et senescit, prope interitum  est, quasi diceret: Quia sermo diuinus per hoc quod dixit Testamentum Nouum futurum, et uetustum esse prius, datur intelligi quia, si antiquatur, et uetustum est prius testamentum, in proximo est ut intereat, finemque recipiat. Hoc uero intelligendum est non de preceptis uite ac morum, in quibus lex manet concordans cum Euangelio, sed de mandatis sacrificiorum carnalium, in quibus adueniente Christo quem figurabant, finem acceptura erat lex.



CAPUT IX.

Habuit quidem et prius iustificationes culture et sanctum seculare. Prius quidem testamentum habuit iustificationes culture, quia per diuinum cultum iustificabantur  homines a leuioribus culpis: habuit et sanctum seculare, in quo seculi homines, hoc est gentiles ad iudaismum transeuntes recipiebat. Patebat enim non solum Iudeis, sed etiam gentilibus. Sanctum ergo seculare uocat locum atriorum, ubi gentiles stabant ad adorandum post Iudeos. Tabernaculum enim factum est primum, in quo candelabra, et mensa que, subaudis mensa uel propositio panum, dicitur sancta. Non de illo tabernaculo disputaturus est hic Apostolus, quod Moyses fecit in eremo. Ubi tantummodo unum candelabrum fuit, sed de templo quod postea Salomon edificauit in Hierusalem, ubi fuerunt plura candelabra. Unde quod dicit primum, non est referendum ad tempus, sed potius ad locum.  Diuidit enim illud templum Salomonis beatus Apostolus in duo tabernacula: et primum quidem tabernaculum appellat illam partem templi ubi erant candelabra et mensa, super quam ponebantur duodecim panes calidi, sex hinc, et sex inde, et super panes due patine auree, plene thure: una hinc, et altera inde, eratque ibi a sabbato usque ad sabbatum, et erat ibi altare aureum, ubi offerebatur incensum thymiamatis mane et uespere, cum qua parte templi comprehendit altare holocaustorum, quod erat sub diuo ante fores templum Domini, in quod tabernaculum licite ingrediebantur quotidie sacerdotes, et reliqui ministri; secundum autem tabernaculum uult intelligi Sancta sanctorum, illam uidelicet partem templi que diuidebatur pariete uiginti cubitorum  et uelo, quod pendebat ante parietem ubi intrinsecus erat arca Moysi, continens in se tabulas legis et urnam auream, in qua erat manna, uirga quoque Aaron que fronduerat. Ipsa autem arca plano schemate erat facta, ideoque super ipsam erat tabula aurea que appellabatur propitiatorium, eo quod inde loqueretur Dominus Moysi et sacerdotibus, et super ipsam arcam erant duo cherubin que alis suis obumbrabant tabulam propitiatorii, uersisque uultibus respiciebant in propitiatorium, In istud secundum tabernaculum, hoc est Sancta sanctorum, nemo ingredi audebat, nisi solus pontifex semel in anno, qui accepto sanguine in uasculo ingrediebatur intus oraturus pro populo, septima decima uidelicet die septimi mensis a festiuitate  paschali, que dies appellabatur quidem propitiationis, in crastinum autem sequebatur festiuitas tabernaculorum. Spiritualiter autem illud primum tabernaculum ubi sacerdotes licite ingrediebantur, statum presentis Ecclesie significat, ubi sunt plura candelabra, sancti uidelicet predicatores, qui sibi et aliis lucent uerbo et exemplis, uel etiam ubi sunt dona Spiritus sancti, quibus fidelium corda illuminantur, qui per fidem in Ecclesia consistunt. Et de mensa, diuina uidelicet Scriptura, de qua Psalmista dicit: Parasti in conspectu meo mensam. . Est et propositio panum in mensa, intellectus uidelicet sacre Scripture, quo quotidie reficiuntur anime fidelium. Possumus et per panem intelligere corpus et sanguinem Domini, quod in  Ecclesia consecratur.

Post uelamentum autem secundum tabernaculum, subaudis est, quod dicitur Sancta sanctorum, aureum habens thuribulum et arcam testamenti circumtectam ex omni parte auro, in qua urna aurea habens manna, et uirga Aaron que fronduerat, et tabule testamenti. De his singulis quomodo et qualiter essent ordinata, secundum litteram paulo superius elucidatum est, quapropter spiritualia mysteria uideamus. uelum post quod erat tabernaculum, quod appellabatur Sancta sanctorum, causa sue dignitatis, sicut et Cantica canticorum, significat celum, post quod sunt interiora patrie celestis. Eleuato uelo, ingrediebatur pontifex cum sanguine in Sancta  sanctorum, oraturus pro populo, et Dominus noster pontifex cum sanguine passionis sue, eadem passione peracta, reserato celo, Sancta sanctorum penetrauit, ubi assidue Deum patrem exorat pro nobis. In Sancta sanctorum erat thuribulum, quia Christus in secretis patrie celestis consistit per quem orationes nostras ad Deum Patrem dirigimus. Arca testamenti circumtecta ex omni parte auro, caro est Domini nostri Saluatoris, qui auctor est utriusque testamenti, et qui interius plenus erat Diuinitate, et exterius refulgebat uirtute miraculorum uerborumque celestium. In auro enim solet claritas sermonis designari, sicut Sapientia dicit: Concupisce sapientiam sicut aurum. Urna aurea habens manna, Christus est, in quo manna Diuinitatis  est, qui dixit: Ego sum panis uiuus qui de celo descendi . uirga Aaron que fronduerat, sacerdotii dignitas est, que semper floret in Christo, siue potentia imperialis. Due tabule testamenti in arca duo sunt testamenta consistentia in Christo. Sequitur, super que erant, id est super arcam, duo cherubin glorie obumbrantia propitiatorium. Duo cherubin tegentia arcam, que interpretantur plenitudo scientie, duo sunt testamenta, in quibus plenitudo est scientie que tegunt Christum, qui est propitiatio pro peccatis nostris, quia in diuina Scriptura latet: de quibus, omnibus subaudis quid mysterii in se habeat, non est modo dicendum per singula. Fortassis ideo reticuit, quia multis sermonibus opus habebat, siue quia necdum  erant capaces omnia capere.

His uere ita compositis et ordinatis, que diximus esse tam in primo tabernaculo quam in secundo, hoc est in Sanctis sanctorum, in priori quidem tabernaculo, hoc est in illa parte templi in qua altare incensi erat, et ante cuius etiam fores erat altare holocaustorum, semper introibant sacerdotes sacrificiorum officia consummantes. Non est ita intelligendum quod in templo super altare incensi hostias offerrent aut ubi perficerent sacrificia uictimarum, sed potius sacrificiorum officia possumus accipere incensum, ad quod offerendum semper ingrediebantur sacerdotes mane et uespere, siue consummato et perfecto sacrificio ante templum, in altari holocaustorum, semper ingrediebantur in  templum cum incenso. Potest et tertio modo intelligi, ut  cum templo altare etiam holocaustorum comprehenderit, ac per hoc a parte totum uoluerit comprehendere. Utrumque tamen pro uero accipi potest. In secundo autem semel in anno solus pontifex non sine sanguine quem offert pro sua et populi ignorantia. Secundum autem tabernaculum in quod solus pontifex cum sanguine ingrediebatur, significat interiora patrie celestis; ille uero pontifex significat Christum, qui semel ingressus est Sancta sanctorum intra uelum, completa passione sua, ut assistat nunc uultui Dei pro nobis orans, non pro suis, sed pro nostris delictis, nisi forte dicatur orare pro suis, propter  communionem quam habet cum corpore suo, quod est Ecclesia: unde dicit in passione: Deus, Deus meus, ut quid me dereliquisti? longe a salute mea uerba delictorum meorum . Que sunt enim uerba delictorum nisi corporis eius quod nos sumus? Ipse enim peccatum non fecit, nec dolus inuentus est in ore eius , hoc significante Spiritu sancto nondum propalatam esse sanctorum uiam, id est, hoc significante Spiritu sancto ad Moysen, nondum uenisse Christum qui semel cum sanguine passionis sue ingrederetur celorum secreta, quasi diceret aliis uerbis: Ideo solus pontifex cum sanguine intrabat semel in Sancta sanctorum, ut discamus quia celeste regnum inaccessibili erat adhuc mortalibus, quoadusque ueniret Christus qui, expleta passione  sua, aperiret nobis ianuam patrie celestis, reserato uelo, id est celo. Nondum enim erat manifestata sanctorum uia ingrediendi in patriam celestem, siue non manifesta uia intelligentie, quia ignorabant homines quid significarent illa mysteria. Nec putemus illuc nos non posse ingredi quo pontifex noster prior ingressus est, ipse namque dicit ad Patrem: Pater, uolo ut ubi ego sum, et isti sint mecum , et alibi, ubi sum ego, illic et minister meus erit . Et quia adhuc templum stabat quando Apostolus ista loquebatur, et munera legalia, quamuis sine causa ibi offerebantur, ideo subiunxit, dicens: Adhuc priore tabernaculo habente statum que, subaudis res, parabola est, hoc est figura et similitudo temporis instantis siue presentis.  Quod enim agebatur in templo tunc temporis, figura erat et similitudo istius ueritatis, que iam in Ecclesia completur. Sequitur, iuxta quam, subaudis parabolam siue figuram, munera et hostie offeruntur, adhuc ibi a sacerdotibus, que, munera uel hostie, non possunt perfectum facere seruientem iuxta conscientiam. Conscientia dicitur cordis scientia per quam intelligitur mens hominis; illa, inquit, munera carnalia non poterant perfectum reddere seruientem in lege, iuxta perfectionem mentis, quia non ualebant mentem iustificare dum non tollebant grauiora peccata. Neminem enim ad perfectum adduxit lex. Sed in quibus ex maxima parte mundatio legis constabat, subsequenter ostendit, inquiens solummodo in cibis et potibus et uariis baptismatibus  et iustitiis carnis, subaudis uidebatur perfectum facere seruientem, usque ad tempus correctionis, id est meliorationis et emendationis, impositis istis scilicet iustitiis carnis. He iustitie carnales in differentia ciborum et potuum, ac uariorum baptismatum siue lauationum usque ad tempus Dominici aduentus imposite fuerunt, sicut et reliqua que agebantur in figura; Domino autem adueniente correcte sunt, hoc est emendate ac in melius mutate. Nam per munda animalia que lex precepit ut edantur, significantur munda opera; per immunda uero animalia, immunda opera intelliguntur, a quibus abstinendum est. Per potus uero mundos, doctrinam ecclesiasticorum uirorum, per immundos uero, doctrinam  hereticorum nichilominus debemus accipere. De baptismatibus uero Iudeorum plenius in Euangelio Marci legitur, ubi uituperabant Pharisei Dominum et discipulos eius non lotis manibus manducare . Omnes enim lauationes illorum nomine baptismatum designantur. Aliquando autem manus solummodo lauant, aliquando pedes, aliquando totum corpus quando aut aliquid immundum contingunt, aut etiam si ad mortuum accedunt. Sed frustra lauant manus corpusque totum, dum contemnunt fonte Saluatoris ablui. Nam quod propheta dicit: Lauamini, mundi estote, et mundamini qui fertis uasa Domini , illi solummodo carnaliter intelligebant, cum potius de lauatione baptismatis Christi et munditia operum dictum  sit. Ista omnia imposita erant usque ad tempus correctionis, hoc est usque ad tempus Dominici aduentus. Postea uero immutata sunt a Christo in melius, quia dum carnaliter obseruabantur, munditiam corporis adimplebant; dum uero spiritaliter ceperunt obseruari, munditiam anime pariter ceperunt operari.

Christus autem assistens pontifex futurorum bonorum, per amplius et perfectius tabernaculum non manufactum, id est non huius creationis. Pontifex Iudeorum qui semel in anno cum sanguine introibat intra uelum in Sancta sanctorum oraturus pro populo Christum significabat sicut iam multis in locis declaratum est, qui cum sanguine passionis sue reserato celo ingressus est secreta patrie celestis,  ubi nunc assistit uultui Dei Patris, orans pro nobis. Pontifex autem futurorum bonorum duobus modis appellatur: futura enim bona que nobis ipse administrauit, fuerunt uerba celestia, passio illius, resurrectio, baptismus, remissio peccatorum, perfectaque iustificatio, que idcirco futura bona appellabantur, uel quia mysteriis prefigurata sunt, uel etiam quia predicta sunt in diuinis oraculis. Altiori autem intellectu futura bona possumus accipere gaudia patrie celestis, que nobis per Christum administrata sunt. Unde et pontifex appellatur, eo quod potestatem, id est uiam iustitie, uiamque ad patriam celestem ascendendo nobis exhibuerit. Alia translatio habet, Christus adueniens pontifex futurorum bonorum. Nisi enim aduenisset, nequaquam hec futura  bona nobis administrasset, neque assisteret uultui Dei Patris pro nobis. Notandumque quia non dixit simpliciter Apostolus illum assistere, sed per tabernaculum, usus etiam comparatiuo gradu, dicens: Per amplius et perfectius. Tabernaculum autem per quod assistit Deo Patri, humanitas illius est quoniam nisi homo fieret, nequaquam Deo Patri assistere posset. Tabernaculum ergo corporis Dominici amplius est tabernaculo Moysi, tabernaculo quoque Salomonis, quia illa manibus carnalium hominum facta sunt, hoc uero intra uterum uirginis, sine semine uirili, totius Trinitatis opere effigiatum est. Siue in hoc est amplius et maius illis tabernaculis, quia diuinitas uerbi, que tota non potest  comprehendi tabernaculo manufacto, in illo homine plenissime requiescit. Perfectius siue sanctius in hoc est illis tabernaculis, quia cum neutrum illorum sibi ministrantes sanctificare perfectosque facere posset, istud uero tabernaculum ad se accedentes et a peccatis mundare, et perfectos facere potest. Quod dixit, non manufactum, exposuit ipse, dicens: Id est non huius creationis cuius nos sumus, quia non fuit semine uirili concretum. Iste est lapis quem uidit Daniel abscisum de monte sine manibus, hoc est de populo Iudeorum, natum sine semine uirili et coitu masculino.

Neque per sanguinem hircorum aut uitulorum sed per proprium sanguinem semel introiuit in sancta eterna redemptione inuenta, non cum sanguine legalium  animalium, a quo perfecta iustificatio non poterat dari: sed cum sanguine passionis sue introiuit in patriam celestem quo sanguine omnes sunt redempti, perfecteque iustificati non temporali, sed eterna redemptione. De hac redemptione dicitur per Zacariam patrem beati Ioannis: uisitarit nos et fecit redemptionem plebis sue . Redemptio autem ad captiuos pertinet, et nos captiui eramus, captiuati a diabolo in primo parente nostro.

Si enim sanguis hircorum et taurorum, et cinis uitule aspersus, inquinatos sanctificat ad emundationem carnis, quanto magis sanguis Christi, qui per Spiritum sanctum semetipsum obtulit immaculatum Deo, emundabit conscientium nostram ab operibus mortuis, ad seruiendum Deo uiuenti? Si sanguis animalium  irrationabilium poterat mundare conscientiam nostram secundum carnem, et, sicut tunc temporis uidebatur, sanctificabatur si quis immundus aspersus fuisset illo sanguine: multo magis sanguis Christi poterat mundare animam nostram et plenissime iustificare. Sed ne quis putaret plenam iustificationem et emundationem prouenire aspersione illius sanguinis legalis, subintulit Apostolus carnis emundationem secundum legem per illum dari; quasi dicat: Sanctificatur quidem caro et mundatur propter legis preceptum, sed tamen anima non expiatur. Addidit quoque differentie causam, per quam demonstrauit illum sanguinem animalium non esse immaculatum, dicens de Christo: Qui per Spiritum sanctum semetipsum obtulit immaculatum  Deo. Spiritus sanctus, qui repleuit illum hominem in utero uirginali, custodiuit cum ut absque peccato ab hoc mundo transiret, essetque immaculatum sacrificium in odorem suauitatis Deo Patri. Emundabit conscientiam nostram, id est mentem nostram ab operibus mortuis. Opera mortua sunt peccata, que animam occidunt. Sicut enim anima uiuit uirtutibus, que opera uite appellantur, ita moritur uitiis et peccatis, simulque trahitur ad mortem eterne perditionis. Et bene dixit ab operibus mortuis: si quis enim in lege tangebat mortuum, polluebatur, tamen aspersione sanguinis postea mundabatur. Similiter qui imitatus fuerit opus mortue anime, inquibatur: tamen per fidem Dominice passionis mundatur.  Qui enim tetigerit picem, inquinabitur ab ea: tamen per fidem Dominice passionis mundabitur, hoc est, si per penitentiam et gratiam baptismatis quis fuerit ablutus ab operibus mortuis, si eadem iterum attigerit, contaminabitur. Sequitur: Ad seruiendum Deo uiuenti. Hic apertissime ostenditur. quia opera mortua habentes non possent seruire uiuo et uero Deo, quia illi mortui sunt et falsi. Si enim qui mortuum aut aliquod immundum tangebat, non oportebat eum intrare in templum, quanto magis quis opera mortua habens, non poterit intrare in celum.

Et ideo Noui Testamenti mediator est, ut morte intercedente, siue interueniente in redemptionem earumdem preuaricationum, que erant sub priori testamento  repromissionem accipiant qui uocati sunt eterne hereditatis: ubi enim testamentum est, mors necesse est intercedat, seu interueniat testatoris. Testamentum enim in mortuis confirmatum est, alioquin, id est aliter, nondum ualet firmum esse testamentum, dum uiuit ille qui testatus est. Leges humanas hic uidetur Apostolus tangere, que solent testamentum quod alter alteri de hereditate sua facit, infirmum facere, quousque testator ipsius testamenti morte interueniente discesserit: mortuo uero illo testatore qui testamentum fecit, omnino iam firmum manet. In hunc modum testamentum uite eterne quod a Christo accepimus non aliter nobis firmum manere poterat, nisi ipse morte sua illud roborasset. Tantum enim erat peccatum nostrum, ut aliter non potuissemus  redimi et saluari nisi unigenitus Dei Filius pro nobis moreretur. Et quia ad illud consequendum quod ille promiserat indigni eramus, ipse nobis morte sua mediator factus est, ut per mortem suam indebitam illam que nobis debebatur auferret. Et quia fortassis poterant multi minus perfecti dubitare de promissionibus Domini, maxime ex eo quod mortuus est quasi infirmus, beatus Apostolus ponit exempla ex communi consuetudine legum humanarum, ostendens quia non uiuentibus testatoribus, sed morientibus firmantur testamenta, fortitudinemque accipiunt. Quandiu enim uiuit testator, potest immutare sententiam suam, et alios atque alios heredes adducere in hereditatem suam. Quapropter uolens Apostolus firmum esse testamentum, quod  Christus nobis dimisit, dicens: Ideo, inquiens, Christus Noui Testamenti mediator est, ut morte sua interueniente in redemptionem illarum preuaricationum, que non poterant auferri et deleri in priori testamento delete sunt autem per eius passionem, ut repromissionem eterne hereditatis accipiant illi qui uocati sunt eterna uocatione. Nam non loquitur hic de generali uocatione de qua Dominus ait: Multi sunt uocati, sed pauci electi , sed illa de qua idem egregius predicator loquens, ait de electis Dei quos presciuit, hos et predestinauit et quos predestinauit, hos et uocauit, et quos uocauit, illos et iustificauit, et quos iustificauit, illos et magnificauit. Titulum autem eterne hereditatis ex  parte in presenti seculo iam possidemus nobis a Domino datum, Euangelium uidelicet illius, quod obseruatores suos eternaliter cum Deo facit uiuere, subministrans gratiam Spiritus sancti, remissionem peccatorum, cognitionem suam et pacem quam nobis reliquit pergens ad passionem suam. Pacem, inquit, relinquo uobis . Istum quidem titulum hereditatis quasi arrham in presenti habemus, sed perfectius nobis supplebitur, cum erit Deus omnia in omnibus, cum tradiderit Christus regnum Deo Patri, cum fuerimus perducti ad gaudia patrie celestis, in qua futuri sunt electi sicut angeli Dei in celo uidentes Deum sicuti est: et hec erit perfecta hereditas electorum, quam Christus in morte sua confirmauit.

 Unde, hoc est, quia testamentum in mortuis confirmatur, nec primum quidem testamentum sine sanguine dedicatum est, id est confirmatum et consecratum.

Lecto enim omni mandato legis a Moyse uniuerso populo, accipiens sanguinem uitulorum et hircorum cum aqua et lana coccinea et hyssopo, ipsum quoque librum et omnem populum aspersit dicens. Omnia ista in figura agebantur. Nam uitulus ille, qui plerumque hostia sacerdotis erat, Christum significabat, qui uerus sacerdos existens, uitulum, hoc est semetipsum obtulit Deo Patri in ara crucis. Iste est uitulus quem pius pater mactauit pro reuersione filii prodigi. Hircus quoque qui pro peccato offerebatur eumdem Christum significabat, qui pro peccatoribus  oblatus est, iuxta quod idem apostolus alias ait: Eum qui non nouerat peccatum, Deus Pater pro nobis peccatum fecit, hoc est hostiam pro peccato. Quod enim uetus Testamentum sanguine respersum est ad confirmationem, similiter et populus, typice significabat sanguine passionis Christi Nouum Testamentum confirmandum, et populum credentem mundandum: aqua autem qua populus aspergebatur, aqua est baptismatis qua fideles perfunduntur. Lana coccinea caritatem Christi qui pro nobis passus est, et de qua alibi dicitur: Sic Deus dilexit mundum, ut Filium suum unigenitum daret pro mundo. Hyssopus herba est humilis in petra nascens, per quam humilitas designatur Christi et fortitudo, qua interiora nostra purgantur. Nam huius herbe genere,  pulmonum uitia purgari solent. Potest et per hysopum penitentia accipi, que fortiter peracta interiora uitia mentis purgat.

Hic sanguis testamenti quod mandauit ad uos Deus; ac si diceret: Hec est confirmatio huius testamenti quod mandauit ad uos Deus. Iste sanguis prefigurabat illum sanguinem qui de latere Christi in cruce manauit. Hoc sanguine Christus et nos aspersit, et testamentum suum confirmauit, sicut ipse dixit: Hic est sanguis Noui Testamenti in remissionem peccatorum .

Etiam tabernaculum et omnia uasa mysterii, sanguine similiter aspersit. Tabernaculum illi intelligendi sunt, de quibus per prophetam Deus loquitur, dicens.:  Inhabitabo in illis, et inambulabo. Et de quibus Apostolus alibi dicit: Templum enim Dei sanctum est quod estis uos . uasa uero diuersa, fideles sunt in Ecclesia, diuersa officia habentes. Quidam etenim sunt uasa predicationis sicut Apostolus, de quo Dominus ad Ananiam ait: uas electionis mihi iste . Quidam uero diuersos gradus ac uaria officia habent, que idem egregius predicator commemorans, ait : Alii datur per Spiritum sermo sapientie, alii sermo scientie, alii prophetia, alii gratia sanitatum, et alii atque alii diuersa dona habent que singulis diuidit Spiritus sanctus prout uult. Tabernaculum ergo et omnia uasa illius sanguine asperguntur, quia uniuersalis Ecclesia cum omnibus sibi ministrantibus sanguine  passionis Christi mundatur. Sequitur: Et omnia pene in sanguine mudantur secundum legem, et sine sanguinis effusione non fit remissio. Quare dixit pene in sanguine mundari omnia secundum legem? Quoniam illis non erat perfecta mundatio, neque perfecta remissio: corpora enim quantum ad legem pertinent mundabantur aspersione siue effusione sanguinis animalium, leuiaque peccata relaxabantur: sed in hoc quod maiora crimina non tollebat, neque perfectum hominem reddebat non erat perfecta mundatio. Perfecta autem mundatio et remissio in sanguine Christi consistit, qui pro nobis effusus est in remissionem peccatorum, sine cuius sanguinis effusione nemo redimitur.

Necesse est ergo exemplaria quidem celestium his  sacrificiis et aspersionibus mundari. Ipsa autem celestia, melioribus hostiis mundantur quam istis. Sacrificia legalia, exemplaria, id est figuram et similitudinem uocat: ista autem que modo in Ecclesia in ueritate celebrantur, celestia appellat, id est spiritalia, quoniam spiritualia sunt, et spiritualiter agenda; siue celestia, eo quod illos qui in ueritate ea celebrant, ad celestia perducant. Exemplaria, inquit, celestium mysteriorum ac rerum que in lege agebantur in figura istorum, que modo in Ecclesia complentur, necesse erat mundari talibus sacrificiis typicis, et aspersionibus figuratiuis, quia non habebantur uera ipsa aut celestia, id est spiritalia que in ueritate modo in Ecclesia celebrantur, melioribus hostiis mundantur quam istis legalibus, sanguine uidelicet  passionis Christi; nam quia querebantur uera sacrificia, quibus perfecte potuissent homines mundari, nec inueniebantur, necesse fuit tam diu manere illa, quousque uera aduenirent.

Non enim in manufactis Sanctis iehsu introiit exemplaria uerorum, sed in ipsum celum, ut appareat nunc uultui Dei pro nobis. Non introiuit, inquit, iehsu in manufactis sanctis, subaudis que sunt exemplaria uerorum. Manufacta appellat Sancta sanctorum, que primum manibus Beseleel facta sunt in eremo, et postea similiter manibus operatorum in templo Salomonis, in quo non introiit iehsu, sed in ipsum celum, quod non est manibus hominum factum, sed iussione et uoluntate uerbi Dei extensus  Igitur illa fuerunt exemplaria et figure uerorum, quia ista uera. Sancta sanctorum prefigurabant que Christus semel introiit. Introire autem dicimus Iesum secundum id quod homo est. Nam secundum id quod Deus est, ubique est, et omnia implet, nec in manufactis hominum introiit sed in ipsum celum, iussione Dei creatum. Nec hanc solam differentiam ostendit, sed etiam pontificem proximum primum factorem, ut appareat, inquit, uultui Dei pro nobis, hoc est, ut seipsum exhibeat potentie paterne nobisque illum propitium reddat. Unde Ioannes dicit: Aduocatum habemus apud Patrem Iesum iustum, et ipse est propitiatio pro peccatis nostris . Neque enim ut sepe offerat semetipsum, quemadmodum pontifex intrat in Sancta sanctorum  per singulos annos in sanguine alieno; alioquin oportebat eum frequenter pati ab origine mundi. Non est Christus ad hoc ingressus in Sancta sanctorum, ut sepe semetipsum offerat quemadmodum pontifex Iudeorum ingrediebatur in Sancta sanctorum per singulos annos, neque cum sanguine alieno, sed cum suo, quoniam ipse qui sacerdos est et sacrificium, semel seipsum obtulit in ara crucis: ac uero resurgens a mortuis iam non moritur, mors illi ultra non dominabitur : nec est necesse ut amplius moriatur, quoniam ad salutem omnium credentium satis sufficit una passio eius.

Alioquin, hoc est si aliter esset, ut semel passus non prodesset omnibus, sepius oporteret eum crucifigi ab origine mundi, hoc est, quot fuerunt electi  et quot futuri sunt pro singulis mori illum oporteret, si eos redimere uellet: sed noluit nisi tantum semel mori, quia una morte illius redemptio facta est.

Nunc autem semel in consummatione, hoc est in fine seculorum, in nouissima etate, ad destructionem peccati per hostiam suam apparuit, hoc est per corpus suum quod fecit hostiam pro peccato. Semel, inquit, in fine seculorum ad hoc apparuit, ut per hostiam suam destrueret peccatum. Merito tunc apparuit, quando multa erant peccata, ut ostenderet diuitias gratie sue. Si enim in principio fieret, fortassis nullus crederet et hoc semel in consummatione seculorum, per proprium sanguinem, non per alienum.

Et quemadmodum statutum est hominibus semel mori, post hoc autem iudicium: sic et Christus semel oblatus  est ad multorum exhaurienda peccata; secundo sine peccato apparebit exspectantibus se in salutem. Sicut hominibus statutum et decretum est, ut non possint mori nisi semel, postea autem accipiant iudicium, hoc est prout unusquisque gessit in corpore siue bonum, siue malum: sic et Christus semel oblatus est a semetipso ad multorum tollenda peccata, nec potest amplius mori, sed nec indigemus. Notandum autem ad multorum tollenda peccata illum esse oblatum, et non omnium, quia non omnes credituri sunt. Tale est quod et ipse Dominus apostolis ait: Hic est sanguis meus noui testamenti, qui pro uobis et pro multis effundetur in remissionem peccatorum . Quod autem sequitur: secundo  sine peccato apparebit exspectantibus se in salutem, tale est ac si diceret: Primum quidem ille apparuit per hostiam suam, hoc est per corpus mortale, quod fuit hostia pro peccato, secundo autem apparebit sine hostia pro peccato, quia iam non erit hostia pro peccato, sicut prius fuit. Non enim poterit deinceps mori. Sicut enim unusquisque nostrum post mortem recipit iuxta opera sua: ita Christus deuicta morte, et adepto regno, secundo apparebit exspectantibus se in salutem, ut iuste uindicet suos, qui iuste passus est ab alienis. Melior est hec apparitio exspectantibus se in salutem, quam communis uisio de qua dicitur: uibebit eum omnis oculus, et qui eum pupugerunt . Hoc est ergo secundo apparere sine peccato iam non uideri in similitudinem carnis peccati,  sed nec aliorum peccata portantem in corpore suo super lignum, sicut in primo aduentu fecit, nec interuenire amplius pro peccatis, sed uindictam exercere in peccantes.



CAPUT X.

Umbram enim habens lex futurorum bonorum non ipsam imaginem rerum per singulos annos eisdem ipsis hostiis quas offerunt indesinenter, nunquam potest accedentes perfectos facere. Ordo uerborum est: Habens lex umbram futurorum bonorum non ipsam imaginem rerum, nunquam potest accedentes ad se perfectos facere eisdem ipsis hostiis quas offerunt indesinenter per singulos annos. Futura bona duobus modis intelligenda sunt, uidelicet uel sacramenta  que in ueritate in Christo et in Ecclesia completa sunt, que futura erant ut uenirent, uel etiam gaudia patrie celestis. Umbram autem uocat figuram et similitudinem, imaginem autem pro ueritate ponit. Multifariam igitur sacramenta Christi et Ecclesie per figuram ostendebat, donec ueniret ipsa ueritas Christus, qui interiorem eiusdem figure sensum data gratia Spiritus sancti Ecclesie sue patefaceret, simulque moriendo in cruce, omnia illa sacramenta reuelaret. Nunquam autem potuit accedentes ad se perfecte mundare eisdem ipsis hostiis quas semper offerebant ipsi sacerdotes per singulos annos. Easdem enim ipsas hostias irrationabiles offerebant omnibus annis, arietes uidelicet, boues, hircos, turtures, et columbas. Sequitur: Alioquin cessassent offerri, ideo  quod nullom haberent ultra conscientiam peccati, cultores illius semel mundati; sed in ipsis commemoratio peccatorum per singulos annos fit. Alioquin, hoc est si ab omnibus essent liberati peccatis, cessassent offerri ille hostie eo quod nullam haberent ultra conscientiam, id est memoriam et recordationem peccatorum illorum a quibus cultores illius semel mundati essent. Sed quia hoc non potuit fieri, et nunquam potuerunt maiora et criminalia peccata illis sacrificiis mundari; fit per singulos annos commemoratio peccatorum in ipsis hostiis; uerbi gratia: Si obtulisset quis presenti anno hostias pro peccato adulterii, aut sacrilegii, aut parricidii, necesse erat, ut omnibus annis id ageret, quoniam non poterat perfecte  expiari ab illo piaculo. Proinde accusatio peccatorum fuit quod fiebat, non solutio; accusatio infirmitatis, non uirtutis ostensio. In eo enim quod semper offerebantur, redargutio peccatorum erat: in eo autem quod semper necessaria, redargutio infirmitatis eiusdem sacrificii. Propter hoc, inquit, impetrauit semper offerri propter infirmitatem, quia non poterat perfecte mundare, et ut memoria et redargutio peccatorum fieret. Quid ergo dicendum est? Nunquid et sacerdotes nostri quotidie idem non agunt dum offerunt assidue sacrificium? Offerunt quidem, sed ad recordationem facientes mortis eius. Et quia nos quotidie peccamus, quotidie indigemus mundari. Et quia ille non potest iam mori, dedit nobis hoc sacramentum corporis et sanguinis sui, ut sicut passio  illius redemptio et ablutio fuit mundi, ita etiam ista oblatio, redemptio et mundatio sit omnibus in uestra fide offerentibus, bonamque intentionem habentibus. In hoc enim differt ab illo ueteri sacrificio sepius repetito istud nostrum quod similiter repetitur, quia istud est ueritas, illud figura, illud perfectum reddit hominem, illud minime, et istud non causa infirmitatis sue repetitur: quod non possit perfectam conferre salutem, sed in commemorationem passionis Christi, sicut ipse dixit: Hoc facile, inquiens, in meam commemorationem : et una est hec hostia non multe sicut ille erant. Quomodo una est et non multe, cum et a multis et diuersis in locis diuersisque temporibus offeratur? Attentissime ergo animaduertendum est quia diuinitas  uerbi Dei, que una est et omnia replet, et tota ubique est, ipsa facit ut non sint plura sacrificia, sed unum sacrificium, licet a multis offeratur, ut sit unum corpus Christi cum illo quod suscepit in utero uirginali, non multa corpora. Hec nunc quidem aliud magnum, aliud minus, aliud hodie, aliud cras offerimus semper: sed idipsum equam magnitudinem habens. Proinde unum est hoc sacrificium Christi, non diuersa, sicut illorum erant. Nam si aliter esset, quoniam in multis locis offertur, multi essent Christi: unus ergo Christus ubique est, et hic plenus existens, et illic plenus, unum corpus ubique habens: et sicut qui ubique offertur unum corpus est non multa corpora: ita etiam et unum sacrificium. Sequitur: Impossibile enim est sanguine taurorum  et hircorum auferri peccata. Que ratio esse poterat ut rationabilis homo sanguine irrationabilis animalis mundaretur? Quapropter etsi leuiora peccata per illa sacrificia purgabantur, corpusque mundabatur, quantum ad legem pertinet, tamen impossibile erat, criminalia et grauiora peccata illis sacrificiis mundari. Unde neminem ad perfectum adduxit lex.

Ideo ingrediens mundum dicit: Hostiam et oblationem noluisti, corpus autem aptasti mihi. Holocaustomata pro peccato non tibi placuerunt, tunc dixi: Ecce uenio. In capite libri scriptum est de me, ut faciam, Deus, uoluntatem tuam. Anteriores hostie ostenduntur his uerbis inutiles esse ad integram perfectamque  fectamque mundationem, et forma magis fuisse, nec esse acceptabiles Deo, quoniam ab initio non placuerunt ei. Non est putandum quod omnipotens Deus nidore carnium et concrematione animalium unquam delectatus fuerit, licet legatur odoratus esse odorem suauitatis, sed fide et desiderio offerentis, unde et per Hieremiam dicit: Holocaustomata uestra non sunt mihi accepta, et uictime uestre non placuerunt mihi , et per Isaiam: Ne offeratis  ultra sacrificium mihi, incensum abominatio est mihi Qui mactat bouem, quasi qui excerebret canem . Sed questio hinc potest oriri non modica, quare imperauerit ut offerri debuissent, si illi non placuerunt, nec uoluntatis illius fuit? Que gemina solutione potest solui. Considerans Deus omnipotens  animos Iudeorum pronos ad idola colenda, et ritum gentium imitandum, imperauit eis multa et grauia sacrificia offerre, ne otiosi sine sacrificiis sedentes, in cultum deorum alienorum, cum uidissent alios offerre, inciderent, maluitque sibi offerri a se creata, quam idolis, demoniorumque portentis, imposuitque illis in seruitutem, non in iustificationem, quia non est eius uoluntas talia offerri: tali modo et egregius predicator, ut pote creatura Creatorem sequens suis in dictis peregit, dicens: uolo omnes homines esse sicut meipsum , id est castos et continentes; et iterum: uolo  iuuenes nubere, filios procreare , propter fornicationem et adulterium. Ecce duas uoluntates constituit, sed tamen non sunt eius ambe. Primum dicens: uolo omnes  homines esse in continentia sicut meipsum, uoluntatem suam expressit. Secundo uero, uolo iuuenes nubere; indigentie causa taliter locutus est propter fragilitatem carnis. Similiter non erat uoluntas omnipotentis Dei talia sacrificia offerri, sed propter humilitatem illorum precipit. Unde superius dixit, quia non solum non uoluit, sed nec desiderauit. Potest et ita resolui, ut quia futurum erat uerum sacrificium per Christum in Ecclesia, preceperit typica et figuratiua sacrificia, precedere. Et reuera ita necesse erat ut, sicut uerbis prenuntiabatur, ita etiam et mysteriis presignaretur, quatenus a figura citius transirent ad ueritatem. Sed quia illi non placuerunt illa sacrificia aduenit iterum, de quo Apostolus ait: Ideo, inquit, quia impossibile erat sanguine  hircorum auferri peccata, et quia non placebant Deo talia sacrificia, ingrediens mundum non dubium est quin Christus dicat: Ingressio autem ista nichil est aliud nisi missio eius, ac participatio eius, uidelicet humanitatis. Quando enim qui ubique presens erat, sed tamen inuisibilis, factus postea homo uisibilis, mundo apparuit, quodammodo ubi erat illuc ingressus est. Et quid dicit Deo Patri: Hostiam, inquit, et oblationem noluisti, corpus autem aptasti siue perfecisti mihi: illud tibi offeram sacrificium acceptum. Holocaustomata pro peccato non tibi placuerunt, tunc dixi: Ecce uenio per incarnationis mysterium, ut meo sacrificio redimam genus humanum. Holocaustum dicebatur eo quod totum cremaretur  in altari quasi totum incensum. Nam holon dicitur totum, caustum uero, incensum. Sed si holocaustomata pro peccato ei non placebant, queri potest quomodo mundabantur. Ad quod respondendum est: quia fide et penitentia digna mundabantur, sicut mundatus est Dauid a peccato adulterii atque homicidii. Perfecta autem mundatio in Christi aduentu data est. In capite libri scriptum est de me: ut faciam, Deus, uoluntatem tuam. De huius libri capite diuerse a doctoribus disputatur. Quidam enim intelligunt hic initium Genesis , ubi scriptum est, quod in principio, id est in Filio fecerit Deus celum et terram; quidam primum psalmum, quem quidam referunt ad Christum, quidam ad quemlibet electum, in quo dicitur: In lege  Domini uoluntas eius . Sed quia in his nichil de morte Christi prefiguratur, de qua Apostolus sermonem per totum hunc locum habet, melius uidetur intelligi de Leuitici libri initio dictum, qui liber cum totus de sacrificiis et hostiis contineatur, primum sacrificium de uitulo precepit offerri, dicens: Si quis ex uobis hostiam offert Domino de pecoribus, masculum immaculatum offerat, hoc est, uitulum de bobus, siue de armento. uitulus iste de bobus assumptus, atque in sacrificium oblatus, Christus est de genere patriarcharum ortus, ac pro salute generis humani immolatus. Dicit ergo Christus ad Patrem: Quia sacrificia irrationabilium animalium tibi non placent, eo quod perfecte hominem mundare non possunt, ecce uenio in mundum per  incarnationis mysterium. In capite etenim libri Leuitici scriptum est de me, ut faciam uoluntatem tuam, hoc est, ut moriar pro salute generis humani. uoluntas enim Dei Patris fuit, ut Filius sua passione genus humanum redimeret. Unde ipse Filius appropinquans sue passioni dixit : Sed ut cognoscat mundus quia diligo Patrem: et sicut mandatum dedit mihi Pater, sic facio. Surgite, eamus hinc ad passionem. Superius dicens: Quia hostias, et oblationes, et holocaustomata pro peccato noluisti, nec placita sunt tibi, que secundum legem offeruntur, tunc dixi: Ecce uenio ut faciam, Deus, uoluntatem tuam: aufert primum, subaudis testamentum: dum eius oblationes respuit, ut sequens testamentum statuat, id est stare et permanere faciat.

 In qua uoluntate Dei Patris quam Filius adimpleuit, sanctificati sumus in baptismate per oblationem corporis Iesu Christi semel. Quod dicit, semel, tale est ac si diceret: Sanctificati sumus in baptismate per passionem, quam Christus celebrauit semel.

Et omnis quidem sacerdos legis presto est altari quotidie ministrans et easdem sepe offerens hostias, que nunquam possunt auferre peccata, subaudis criminalia atque capitalia.

Hic autem haud dubium quin Christus unam pro peccatis offerens hostiam in sempiternum sedet in dextera Dei, de cetero exspectans donec ponantur inimici eius scabellum pedum eius. Ministrare siue offerre, signum est ministrationis, per quod intelligitur  humilitas Christi: at uero sedere, signum est iudicantis et dominantis, et ut ei ministretur, per quod ostenditur exaltatio et gloria Filii Dei, qui humilis quidem apparuit, nunc autem exaltatus super omnem creaturam, habitat in plenitudine paterne maiestatis, exspectans et considerans tempus de reliquo, quando iudicet orbem terre. Et cuius rei causa fiat subiectio exponit, dicens: Ut ponantur inimici eius scabellum pedum eius. Inimici eius sunt Iudei, heretici et falsi christiani, omnes infideles qui subiiciendi sunt potestati illius: hic enim et necessaria potest subiectio intelligi, que pertinet ad reprobos, in nequitia permanentes, et uoluntaria, que pertinet ad electos, qui deserentes uiam nequitie, sponte se subdunt Christi per fidem. Illi sacerdotes Iudeorum,  multas quotidie offerendo hostias, non poterant auferre peccata: Christus autem semel semetipsum offerens, abstulit peccata mundi, et sedet nunc in gloria Dei Patris.

Una enim oblatione consummauit in sempiternum sanctificatos, id est semel se offerens perfectos fecit sanctificatos in sempiternum.

Contestatur autem nos et Spiritus sanctus. Postquam enim dixit: Hoc autem testamentum quod testabor ad illos post dies illos, dicit Dominus, dabo leges meas in cordibus eorum, et in mentibus eorum superscribam eas, et peccatorum et iniquitatum eorum iam non recordabor amplius. Contestatur, inquit, nos, et Spiritus sanctus, id est testimonio suo uerba nostra confirmat, non solum per Psalmistam, sed etiam  per prophetam, quia ille hostie iam non sunt offerende. In sequentibus uerbis defectus sententie est satis necessarius, quapropter dicatur ita: Postquam enim dixit omnipotens Deus per prophetam Ieremiam: Hoc autem testamentum quod testabor ad illos post dies illos, dicit Dominus: dabo leges meas in cordibus eorum et in mentibus eorum superscribam eas, statim subintulit: Et peccatorum eorum non memorabor amplius, ostendens iam non fore deinceps necessarias hostias figuratiuas, quod etiam Apostolus manifestat, dum subdit: Ubi autem horum peccatorum remissio iam non est necessaria oblatio pro peccato. Nam postquam hoc testamentum adimpletum est quod Deus per prophetam promittebat, statim ille hostie finem acceperunt, quia  ueniente ueritate umbra discessit. Notandum autem, quia ubi recordatio peccatorum non est, que in baptismate per fidem Dominice passionis dimittuntur, iam non est necessaria oblatio legis pro peccato.

Habentes itaque, fratres, fiduciam in introitu sanctorum, in sanguine Christi, quam initiauit nobis uiam nouam, et uiuentem per uelamen, id est, carnem suam, et sacerdotem magnum super domum Dei. Hactenus ostendit pontificis et hostiarum, tabernaculi quoque et testamenti et repromissionis distantiam, multamque differentiam: nunc inuitando hortatur accedere ad ea que per Christum in ueritate nobis aduenerunt, dans auctoritatem de magno pontifice,  dicens: Propterea  plus habemus fiduciam per sanguinem Christi mundari, quam illi qui carnaliter hostias offerebant, quia hostia nostra uera et rationabilis est. In tantum enim maiorem fiduciam habemus in ingressu celorum per sanguinem Christi, in quantum magis coheredes effecti sumus. Nullus autem ad dona Spiritus sancti peruenire ualebit nisi per fidem siue fiduciam, id est per uiam nouam et uiuentem quam initiauit nobis Christus, hoc est initium utendi dedit: uiam uero nouam dicit fidem nouam, que per Christum data est, siue exemplum humilitatis, per quod ipse perrexit, humilians semetipsum usque ad mortem. Possumus, et nouam uiam accipere aditum patrie celestis nobis per Christum reseratum, qui idcirco noua uia appellatur,  quoniam nulli antea gressibilis fuit. Dicendo autem nouam, conatur ostendere cuncta maiora noua nos habere. Siquidem nunc aperta est nobis uia fidei, per quam plenissimam iustificationem accipimus, et aperte sunt nobis porte celi, quod nemini antea concedebatur. uiuentem quoque appellauit eam, hoc est semper manentem seu semper patentem, quoniam et fides recta eternaliter manebit et porta celi semper patebit. Initiauit autem hanc uiam nobis Christus, id est dedicauit et confirmauit seu initium utendi dedit, per uelamen, id est per carnem suam idemque primo secauit illam uiam ascendendo ad patriam celestem, et ipsa prima initium nobis dedit utendi. Caro autem Dominica non incongrue uelaminis nomine designatur, quia  sicut uelum celabat arcam et ea que intra illud erant, ita intra illam diuinitatis uerbi Dei latebat, et sicut per uelamen perueniebatur ad interiora ita per humanitatem peruenitur ad diuinitatis cognitionem. Sacerdos autem magnus super domum Dei, Christus intelligitur, qui est a Deo Patre constitutus super Ecclesiam, iuxta quod ipse dicit: Ego autem constitutus sum rex ab eo super Sion montem sanctum eius . Sequitur: Accedamus cum uero corde in plenitudine fidei, aspersi corda a conscientia mala, et abluti corpus aqua munda. Ex superioribus ista pendent, ubi dixit Apostolus: Habentes itaque, fratres, fiduciam in ingressu sanctorum per sanguinem Christi, accedamus ad eum cum uero corde. Quid esset in uero corde accedere ad Christum exposuit,  subiungens, in plenitudine fidei, ut credamus resurrectionem generalem futuram; quasi diceret: Iam quia fiduciam habemus ingredi in patriam celestem, non debemus hesitare quod quorumdam sit resurrectio, quorumdam uero non, sed uera fidei debemus credere omnes homines resurrecturos quosdam ad gloriam, quosdam autem ad penam. Nam si quis de hoc hesitat, non habet ueram plenamque fidem. Potest et aliter intelligi: Plena fides est que concipitur corde, confitetur ore et operibus bonis exornatur. Hac fide accedendum est ad Deum, quicunque uult introitum patrie celestis sibi reserari. Necesse est etiam ut sint aspersi corda a conscientia mala, id est mundati per corda siue mundata  corda habentes a peccatis et uoluntate mala, simulque ostendit quia non fide sola, sed etiam uita cum uirtutibus queritur, quoniam fides sine operibus mortua est . Iudei corpora mundabant, nos conscientiam. Et abluti, inquit, corpus, id est ablutum corpus habentes aqua munda, hoc est aqua baptismatis. Idcirco autem dicit corpus aqua baptismatis abluendum, quia dum corpus abluitur, aqua Spiritu sancto sanctificatur anima.

Teneamus spei nostre confessionem indeclinabilem. Fidelis enim est qui repromisit. Confessionem spei indeclinabiliter tenemus, si non desperamus de patria celesti, et de omnibus que nobis promisit Dominus, uel si firmiter ea obseruamus que professi sumus in baptismate. Sicut enim fidelis et uerus remunerator  est Christus in promissionibus suis, ita fideles nos esse uult in promissis nostris que uouimus tempore baptismatis, diabolo uidelicet contradicere Christoque seruire.

Consideremus inuicem in prouocationem caritatis et bonorum operum, hoc est consideremus diligenter inter nos, et quemcunque uiderimus maiorem caritatem habere, et operibus melioribus intentum, prouocemur illius exemplo, quatenus eum summopere imitemur, et in eum intendamus, et diligamus: ex dilectione quippe bona opera procedunt. Quapropter magnum bonum est dilectio, nullumque bonum, quod non per caritatem fiat: quia plenitudo legis est caritas.

Non deserentes collectionem nostram, id est congregationem  fidelium, sicut est consuetudinis quibusdam, sed consolantes, subaudis uos inuicem. In hoc loco non solum admonuit, sed etiam culpauit et terruit unitatem caritatis scindentes. Erant enim multi qui conturbabant congregationem fidelium, quasi non possent inter illos habitare causa sue sanctitatis, et deserebant collectionem illorum habitantes soli, ut Deo liberius uiderentur uacare. Isti tales typo superbie distenti despiciebant reliquos et disrumpebant caritatem. Quod Apostolus utrumque et admonet et terret, hortans non deserere societatem fidelium, sed potius consolari simpliciores, et suo exemplo confortare. Si enim tantum ualet societas fidelium, ut ubi duo uel tres congregati sunt in nomine Saluatoris, ipse sit in medio eorum: multo  magis ubi plures sunt fidelium Christus eis semper presens aderit. Sequitur: Et tanto magis, semper subaudis sectamini caritatem, uosque inuicem consolamini, quanto uideritis appropinquare diem iudicii, in quo singulorum merita examinabuntur, uel etiam extremum diem uite nostre. Dicit enim alio in loco: Nihil solliciti sitis, Dominus prope est .

uoluntarie enim peccantibus nobis post acceptam notitiam ueritatis, id est post notitiam uere fidei, gratieque baptismatis, iam non relinquitur pro peccatis hostia. Sponte peccantibus nobis et deliberate postquam accepimus agnitionem uere fidei, et postquam mundati sumus in baptismate, non reseruatur nobis ultra  hostia pro peccato, que pro nobis offerantur, sicut in ueteri lege donatum est, hostias sepius offerre pro peccatis. Neque enim Christus qui est hostia nostra, iterum immolandus est pro peccatis nostris: hoc enim semel factum, et secundo opus non est, sed magis opus est post acceptam gratiam permanere in fide recta, et munditia bonorum operum. Mundatus es in baptismate, liberatus es a criminibus omnibusque peccatis, factusque es Filius Dei. Si ad primum uomitum reuersus fueris, grauissimum te exspectat iudicium, sicut sequentia manifestant, nisi per dignam penitentiam reuocatus fueris. His autem uerbis non penitentiam excludit, neque propitiationem que sit per penitentie medicamentum, sed secundum lauacrum baptismi excludit. Non  enim ita est inimicus salutis nostre, ut diceret, non est ultra penitentia, neque peccatorum remissio, sed hostia, inquit, ultra non est, hoc est, crux ultra non est secunda ut iterum Christus crucifigatur, iterumque nos baptizemur. Nam sicut Christus semel mortuus est, et iam non moritur, ita nos semel baptizati in fide mortis eius et sepulture, sicut Apostolus alias dicit, consepulti cum illo per baptismum in mortem iam non possumus rebaptizari.

Terribilis autem quedam exspectatio iudicii et ignis emulatio que consumptura est aduersarios. Aemulatio aliquando pro imitatione ponitur, aliquando pro inuidentia: hic autem pro consumptione et uindicta accipitur. Terret ergo Apostolus omnes. ut metuant post baptismi lauacrum ad uitia relabi, quia non  possunt rebaptizari. Terret etiam ut si peccauerint, penitentiam statim studeant agere dignam, quoniam quicunque penitentie medicamentum neglexerit, uindicta et consumptio ignis eterni deuorabit eum. Quapropter unusquisque ad penitentie dum tempus habet medicamentum confugiat, ne igni tradatur eterno.

Irritam quis faciens legem Moysi, sine ulla miseratione duobus uel tribus testibus, subaudis conuictus, moritur.

Quanto magis putatis deteriora mereri supplicia, qui Filium Dei conculcauerit et sanguinem testamenti pollutum duxerit in quo sanctificatus est, et spiritui gratie contumeliam fecerit? Lex Moysi dicitur, uel quia per Moysen populo data, uel quia Moysi data  est a Domino, sicut et nos soliti sumus dicere in oratione Dominica ad Deum: Panem nostrum quotidianum da nobis hodie , non quod noster ante fuerit, sed cum ab illo datur, noster efficitur. Incutit autem Apostolus terrorem Christianis, sumens comparationem a lege Moysi, quam si quis transgressus fuisset, irritam eam et inanem faciens, duobus uel tribus testibus conuictus, sine ulla miseratione et uenia a iudicibus diiudicatus, confestim occidebatur. Dicit ergo: Si ille, inquiens, qui legem, que per seruum data est, transgressus fuerat, sine ulla miseratione occidebatur, quanto magis maiora supplicia sustinebit, qui Filium Dei conculcauerit? Utique quanto maior est Christus Moyse, et gratia Euangelii  per Filium data quam lex per seruum administrata, tanto maiora merebitur supplicia, qui Christum conculcauerit. Sed quomodo possumus illum conculcare qui in dextera Dei Patris sedet, eleuatus super omnes celos? Dum enim precepta illius pro nichilo ducimus, dedignantes ea implere, tunc utique eum conculcamus. Sicut enim ea que conculcamus pro nichilo ducimus, et nullius honoris, sic et qui libere peccant, absque timore et absque penitentia, Christum conculcant, siue contemnunt, atque despiciunt, eumque iudicem futurum minime formidant. uel certe Christum conculcat, quicunque corpus illius indigne percipit. Siue  Christum conculcat, qui male uiuendo de tabernaculo cordis sui eum expellit, qui dixit: Inhabitabo in illis et  in ambulabo . Sanguinem quoque testamenti pollutum ducit, siue, ut in Gregorio habetur, communem siue immundum, qui sanguinem passionis Christi pro nichilo ducit, quo Testamentum Nouum confirmatum est, quo ipse etiam sanctificatus est tempore baptismatis. Alio enim modo nichilominus sanguinem testamenti pollutum ducere, est mysterium sanguinis Christi indigne percipere, nullamque differentiam inter illum et reliquos potus facere, cum in illo sanctificatus sit tempore baptismatis, et possit etiam quotidie sanctificari, si digne perceperit eum. De talibus dicit Apostolus: Qui manducat et bibit indigne, iudicium sibi manducat et bibit, non diiudicans corpus et sanguinem Domini , siue discernens a reliquis cibis et potibus, spiritui quoque  gratie, id est, Spiritui sancto contumeliam facit, qui de tabernaculo cordis sui male uiuendo, illum eiicit, uel qui non credit quod per illum in Ecclesia fit remissio peccatorum, uel certe qui blasphemat illum opera eius denegando, et diabolo tribuendo. Unde Dominus dicit: Qui blasphemauerit in Spiritum, non remittetur ei neque in hoc seculo, neque in futuro . Qui idcirco spiritus gratie uocatur uel quia per illum nobis gratis dimittuntur peccata, uel certe quia illo distribuente diuiduntur gratie donorum spiritualium fidelibus, quas Apostolus commemorat, dicens: Et alii quidem per Spiritum datur sermo sapientie, alii sermo scientie , et cetera, usque dum concludit, dicens: Hec autem omnia operatur unus atque idem Spiritus,  diuidens singulis prout uult. .

Scimus enim qui dixit: Mihi uindictam et ego retribuam. Loquitur omnipotens Deus per Prophetam: Mihi iniuriam et contumeliam facientibus uindictam reddam et retribuam eis iuxta quod merentur . Et iterum: Quia iudicabit Dominus populum suum. De inimicis suis hoc dictum est: Ego retribuam eis, qui male faciunt, non de his qui male patiuntur, de his uidelicet qui negligenter uiuunt, et per penitentiam se purgare nolunt; sed cum male faciunt, secure ad mensam Dominicam accedunt. Populum autem quem Dominus iudicare dicitur, dupliciter possumus intelligere, et ad electum scilicet populum referre et ad reprobum. Iudicabit enim Dominus  populum suum, hoc est, separabit plebem suam et discernet bonos a malis, fideles ab infidelibus. Quod si ad reprobos relatum fuerit, iudicare pro damnare accipiendum erit; populus autem Domini appellatur non per gratiam, sed per creationem.

Horrendum est incidere in manus Dei uiuentis. Incidit in manus Domini, qui iudicium hominis contremiscit et iudicium Dei parui pendit. Incidit quoque in manus Domini, id est in potestatem et iudicium omnipotentis Dei, quisquis post peccatum contemnit penitentiam agere. Quicunque ergo peccator est, si non penituerit de peccatis suis, incidet in horrendum et ualde extimendum iudicium omnipotentis Dei, qui reddet unicuique secundum opera sua.

 Rememoramini autem pristinos dies in quibus illuminati magnum certamen sustinuistis passionum. Optimi medicorum cum uulnus secuerint, et per incisionem augmentum doloris fecerint, solatium et remedium illi loco adhibent, ubi dolor inest, et perturbatam refouent animam. Postquam autem recreauerint illum, alteram iam non adiiciunt sectionem, quin etiam illa que secta sunt, medicaminibus mitioribus et ualentibus mitigare student, sic et Apostolus isto in loco more illorum egit. Postquam enim concussit animos eorum, et compunxit mentione gehenne, affirmans omnino disperituros qui gratie Dei faciunt iniuriam aliquomodo, et hoc ex lege Moysi, aliisque testimoniis edocens, et dicens metuendum esse incidere in manus Dei uiuentis, protinus  ne multo timore in desperationem ruerent, consolatur eos per laudum blandimenta et exhortationes, reducens eis ad memoriam preterita illorum bona opera. Rememoramini, inquit, pristinos dies in quibus illuminati per fidem, et confirmati per gratiam diuinam, magnum certamen sustinuistis, ac si diceret: Quando introducti estis in fidem, quando in initio fidei eratis, tantam fortitudinem demonstrastis, ut magnum certamen passionum sustineretis pro Christi nomine a contribulibus uestris; Iudei enim credentes quidam exspoliati sunt ab aliis non credentibus, quidam uero non: illi uero qui non fuerant exspoliati subministrabant aliis de facultatibus suis. Quapropter cum hoc agnouissent infideles, multa mala intulerunt utrisque. Unde non dixit Apostolus  simpliciter certamen sustinuisse eos, sed addidit magnum, nec dixit tentationes, sed passiones.

Et in altero quidem, facto uel opere, opprobriis et tribulationibus, spectaculum facti estis: in altero autem socii taliter conuersantium effecti. Ex parte, inquit, opprobriis, id est contumeliis et irrisionibus seu tribulationibus spectaculum facti estis, hoc est, publice in conspectu multorum irrisi; et ex parte altera effecti estis socii in compassione taliter conuersantium, apostolorum uidelicet et eorum qui sunt exspoliati propriis facultatibus et uerberibus afflicti, atque in carcerem retrusi. Duobus modis ostendit eos bene laborasse, scilicet uel quia publice contumeliis  et tribulationibus sunt diuersis afflicti, quod genus humanum grauius sustinet in conspectu plurimorum aliquid inhonestum, aut uerbis aut factis: siue etiam quia positis in carceribus compatiebantur, uictumque ac uestimentum prout poterant subministrabant. Unde facti erant eorum socii quoniam mercedem et retributionem quam precipiet predicator ueritatis pro Christi nomine positus in carcere aliisque tormentis afflictus, eamdem recepturus est ille, qui ei subsidium prebet ne deficiat in tribulationibus, sicut ipsa ueritas promisit, dicens: Qui recipit prophetam in nomine prophete mercedem prophete accipiet . Notandumque quia non dixit simpliciter tribulationibus afflictos, sed etiam augmentum fecit, dicens: Spectaculum facti estis.  Cum enim quis secrete exprobratur, constritatur quidem, sed multo amplius si publice, et in conspectu multorum. Genus enim humanum sicut ualde delectatur laude publica, facile captiuatur opprobriis aperte sibi illatis. Quod illi ea exhibuerunt que enumerauimus apertius iam ostendit, dum sequitur.

Nam et uinctis compassi estis, et rapinam bonorum uestrorum cum gaudio suscepistis. Mirabiliter laudat eos in fide, quoniam si fidem non haberent meliora se recepturos pro hac substantia subtracta, non cum gaudio suscepissent rapinam eius. Quandiu enim promissum est eis, compassi sunt aliis exspoliatis, atque aliis in carcere positis: exspoliati uero cum gaudio susceperunt rapinam et damnum sibi illatum, credentes se meliora recepturos. Unde subdit:  Cognoscentes uos habere meliorem et manentem substantiam; quasi diceret: uidentes diuitias spiritales uobis pro his temporalibus profuturas, sustinuistis cum gaudio rapinam bonorum temporalium. Hoc autem totum factum fuit apostolicum opus, et dignum fortibus animabus, ut flagellis gauderent, sicut in Actibus apostolorum dicitur: Euntes autem a conspectu consilii ibant gaudentes, quoniam digni habiti sunt contumeliam pati pro nomine Iesu . Et ut demonstraret istam temporalem substantiam non esse semper mansuram, ideo dixit illos meliorem habere substantiam et manentem, prout diceret formam substantialem atque perpetuam que perire non possit, sicut ista terrena perit.

Nolite itaque amittere confidentiam uestram que  magnam habet remunerationem, id est nolite deficere in tribulationibus, quia magna est remuneratio. Apparet autem quia magnam confidentiam habebant ad Deum, quam ne amitterent instantissime eos hortatur. Facilius enim integra conseruatur, quam amissa recuperatur. Quapropter quod tenetur et formidinem habet, necesse est ut fortitudinem habeat. Nihil, inquit, uobis necessarium est, nisi ut stetis firmiter in fide uestra, et permancatis in fortitudine uestra que magnam habet remunerationem apud Deum.

Patientia enim uobis necessaria est, ut uoluntatem Dei facientes reportetis promissionem. O quam magna remunerationis et consolationis fiducia, ueluti si quis ad athletam ac certatorem hoc diceret, qui cunctos  superasset, nullumque relictum haberet qui sibi decertare posset. uerbi gratia, dum ille diceret: Iam quia omnes superaui nullusque superest qui mecum certet, da mihi coronam, poterat illi quilibet dicere: Sustine parumper usque dum ueniat arbiter, aut etiam rex qui tibi brauium reddat pro uictoria tua. Quod si ille athleta impatienter ferret, non tolerans sitim atque estuationes, dicens: Aut date quod merui, aut recedam, diceretur illi: Patienter sustine hanc morulam, in proximo est ut ueniat imperator, qui tibi reddet premium. Isto modo et Apostolus hortatur eos ne deficerent in laboribus, sed patienter exspectarent Domini aduentum. Patientia, inquit, uobis necessaria est, hoc est, unum opus habetis, uidelicet ut perseueretis in agone, donec recipiatis  coronam dignam labore uestro, non enim qui cepit coronabitur, sed qui perseuerauerit in certamine usque in finem, hic saluus erit. In patientia, inquit Dominus, possidebitis animas uestras. Reportetis, inquit, promissionem, id est accipiatis gloriam sempiterne beatitudinis.

Adhuc enim modicum aliquantulum, qui uenturus est ueniet, et non tardabit. Qui uenturus est ueniet, et non tardabit, haud dubium quin Christum significet. Consolatur eos tanquam parum sit temporis usque dum ueniet. Non modica enim consolatio est laboris, cito sperare iudicem et remuneratorem, constantiam certaminis remuneratorum.

Iustus autem meus ex fide uiuit. Quod si subtraxerit se, non placebit anime mee. Hoc propheticum  testimonium intulit Apostolus ad exhortationem fidei in acquisitionem anime. Sicut uita corporis anima, ita uita anime fides est, que uidelicet concipitur corde, confitetur ore, exornatur opere, quoniam fides sine operibus mortua est. A qua fide si quis subtraxerit se, non placebit uoluntati Dei. Non est enim putandum quod Deus Pater aut Spiritus sanctus, aut Filius in natura diuinitatis habeat animam, sed more humano loquens diuina Scriptura, nobis consulendo uoluntatem illius anime uocabulo exprimit. Considerandum autem, quia sicut displicebit qui hesitauerit, ita placebit Deo qui crediderit, uiuens in fide sua recta. Laborastis, inquit, in certamine, exspectate beatam spem. Nolite dubitare querere que speratis: quia iustus ex fide uiuit.

 Nos autem non sumus subtractionis filii in perditionem, sed fidei in acquisitionem anime. Non sumus, inquit, ego et uos filii illorum paganorum atque gentilium, qui se subtrahunt a uita fidei et luce sempiterna ad perditionem animarum suarum, sed sumus filii patriarcharum, qui in fide probati sunt, et in fide perfecti fuerunt ut acquirerent sibi suas animas ad salutem et insuper aliorum suo exemplo.



CAPUT XI.

Est autem fides sperandarum substantia rerum, argumentum non apparentium. Ordo uerborum: Est autem fides substantia sperandarum rerum, argumentum uidelicet rerum non apparentium. Fides est ea  credere que non uidentur et dum ea credimus in ueritate aut fuisse, aut esse, aut futura esse, que non uidemus, ipsa fides facit ea subsistere in corde nostro, quasi ante oculos corporis. In rebus autem que uidentur neque credulitas dici potest, neque incredulitas, sed potius agnitio dicenda est. At uero fides est, ita animum firmum esse de his que non uidentur, sicut de his que iam uidentur, et dum hoc fit, fides facit ea subsistere in nobis credenda. uerbi gratia, ut ex multis saltem paucis utamur exemplis: resurrectio generalis necdum facta est: et cum necdum sit in substantia, spes facit eam subsistere in anima nostra, quasi pre oculis eam habeamus. Hoc est quod dixit, fidem esse substantiam illarum rerum que sperantur necdumque uidentur. Et si argumentum  est eadem fide rerum que necdum apparent, quid est quod eam iam uolunt uidere? Arguere dicebant antiqui ostendere: a quo uenit argumentum, quasi ostensio et premonstratio futurarum rerum, et illarum rerum que non uidentur. Est autem proprie argumentum, ratio que rei dubie facit fidem. Profecto ergo liquet, quia fides illarum rerum argumentum est, que apparere non possunt. Que enim apparent, iam fidem non habent, sicut superius diximus, sed agnitionem. Dum ergo uidit Thomas , dum palpauit, cur ei dicitur: Quia uidisti me, credidisti? Sed aliud uidit, aliud credidit. A mortali enim homine Diuinitas uideri non potuit. Hominem quippe uidit, et Deum confessus est, dicens: Dominus meus et Deus meus. uidendo ergo credidit quia  considerando uerum hominem, Deum quem uidere non poterat exclamauit.

In hac enim fide testimonium iustitie consecuti sunt senes. Senes hic debemus intelligere patres ueteris Testamenti, patriarchas uidelicet, prophetas, aliosque iustos qui in fide quam crediderunt Deo eiusque promissionibus, testimonium laudis atque iustitie promeruerunt. Unde Abraham qui credidit Deo, reputatum est ad iustitiam, et amicus Dei appellatus est. Hec autem fides ita est accipienda, ut credat in corde, confiteatur ore, exornetur operibus. Ille enim ueraciter credit, qui exercet operando quod credit. Quod contra de his qui fidem nomine tenus retinent, Paulus dicit: Confitentur se nosse Deum, factis autem negant.

 Fide intelligimus aptata esse secula uerbo Dei, ut ex inuisibilibus uisibilia fierent. Quia enim quidam Hebreorum adhuc debiles erant et a fide quidem initium sumpserant, ex passionibus autem tribulationum pusillanimes efficiebantur, minusue patienter mala sibi irrogata ferebant, hortatur eos Apostolus primo ex seipso, dicens: Rememoramini pristinos dies, deinde ex Scriptura diuina dicente, quia iustus ex fide uiuit, deinde autem ex rationibus, ostendens fidem esse substantiam rerum non apparentium. Nunc uero ex progenitoribus incipit loqui, mirabiliter eos in exemplum ponens, quia sicut illi omnes per fidem saluati sunt, ita et nos omnes per fidem saluamur. Cum enim inuenerit anima in eisdem passionibus  socium, requiescit ac respirat. Hoc in fide, hoc in tribulatione qualicunque solet accidere. ualde enim est fragile genus humanum nimiumque hesitans in cogitatione; quapropter necessaria est consolatio ex precedentium fide et patientia. Apostolus ergo ex patribus eos quidem hortatur, sed primo ex communi initio, dicens: Manifestum est, quia non ex stantibus que sunt Deus hec fecit, sed ex inuisibilibus uisibilia, ex non existentibus existentia. Ratiocinando hoc inuenire non possumus quomodo fecerit ex nichilo omnia, uel ex inuisibilibus uisibilia, quia non eramus quando facta sunt. Unde ergo certum habetur? Utique manifestum est, quod fidei res est ista credere. Fide quippe credimus aptata esse, id est, perfecta seu facta, secula, quia non ex uisibilibus,  sed ex inuisibilibus facta sunt que uidentur. Inuisibilia autem hic possumus intelligere informem materiam de qua dicitur in exordio Genesis: In principio fecit Deus celum et terram. In celi autem nomine non est intelligendum istud celum corporale, quod appellatur firmamentum, sed angelica natura, celique spiritales: per terram uero intelligitur informis materies, de qua facta sunt postmodum omnia corporalia, que tunc quodammodo inuisibilia erant, quando tenebre erant super faciem abyssi. Ex inuisibili autem materia facta sunt uisibilia, quando per species et formas diuisa et discreta sunt omnia. Potest et alio modo intelligi, quod dicit ex inuisibilibus uisibilia fieri. Inuisibiliter mundus antequam formaretur in Dei sapientia erat, qui tamen per expletionem  operis uisibilis factus est humanis obtutibus. Quod autem dicit, secula perfecta esse uerbo Dei, per secula debemus intelligere omnia que facta sunt in tempore, siue secula uerbi Dei Patris, iuxta quod Ioannes dicit: Omnia per ipsum facta sunt : secula autem, ut Ouidius Naso dicit, dicuntur a sequendo, eo quod sese sequantur, atque in se reuoluantur, teste uarrone: secula autem ex eo dici possunt, ex quo uarietas cepit esse temporis.

Fide plurimam hostiam Abel quam Cain obtulit Deo, per quam testimonium consecutus est esse iustus, testimonium perhibente muneribus eius Deo, et per illam defunctus adhuc loquitur. Primum ponit eum qui mala passus est, et hoc a fratre, proprium illorum  ponens exemplum. Etenim eadem passi illi fuerant a contribulibus suis. Quapropter hortatur eos, ut sicut ille iniuste occisus est a fratre, et non recusauit persecutionem, ita et illi non recusarent si iniuste paterentur a contribulibus fratribusque suis. Plurimum quippe, id est maiorem hostiam Abel obtulit Deo quam Cain, non quod illa hostia in rebus carnalibus maior exstitisset, sed quidquid melius habuit Abel per fidem Deo beneuolo animo protulit, et exinde ei sua multiplicata fuerunt, et intelligimus ipsum per hoc placuisse Deo. Fide namque hoc fecit, quia credidit hec que bona uoluntate offerebat, Deo placere et se remunerandum credebat ab eo. Testimonium quoque Deo perhibente muneribus eius,  siue quod ignis descendit de celo, ut in Theodotione legitur, quia inflammauit Dominus super Abel et super munera eius, seu per illam sententiam qua a Domino in Euangelio est laudatus comprobatusque est esse iustus. Sic enim dixit Dominus in Euangelio : Amen dico uobis, requiretur omnis sanguis iustorum qui effusus est super terram a sanguine Abel iusti usque ad sanguinem Zacarie filii Barachie. Per illam etiam hostiam adhuc loquitur iam defunctus, ut dicitur: Sanguis Abel clamat ad me de terra , siue adhuc loquitur, hoc est, licet interemerit eum corpore, tamen eius gloriam non potuit interimere cum eo. Dum enim gloria illius in toto mundo predicatur, dum eius laus in ore omnium uersatur, dum eum omnes admirantur, quotidie adhuc  licet defunctus loquitur: qui enim alios suo exemplo admonet ut iusti sint, aliquo modo loquitur.

Fide Henoch translatus est ne uideret mortem, et non inueniebatur, quia transtulit illum Deus. Henoch per fidem placuit Deo, que fuit bonis operibus exornata, credens se omnino per illam placere Deo. Quapropter translatus est in paradisum terrenum, unde quondam eiectus fuerat Adam: uidelicet ne experiretur mortem temporalem, donec tempus a Deo constitutum percurrat. Quo habitu uero uel quo statu modo existat in paradiso, non est nostrum inquirere. Hoc tamen credendum est, quia sine aliqua molestia, et sine aliquo dolore aut labore quiescit in illo paradiso: et sicut ille uiuit sine aliqua impugnatione carnis, sine aliqua molestia, ita nisi homo primum peccasset,  completo omnium numero electorum, a paradiso terreno transferretur ad paradisum celestem. Ut autem transferretur, causa fuit quod placuit Deo: sed ut placeret Deo, causa fuit eius fides. Nisi enim crederet quod redditurus esset ei Deus mercedem, quomodo placeret ei? Ante translationem enim testimonium habuit placuisse Deo, dicente Scriptura quia ambulauit Henoch cum Deo, obtemperans uoluntati eius.

Sine fide enim impossibile est placere Deo. Credebat Henoch, quia si quis crediderit esse Deum, et ad eum accesserit, retributionem haberet. Quia ergo fides fundamentum est omnium bonorum, ideo sine fide nemo potest Deo placere, credere enim oportet accedentem ad Deum quia est, et iniquirentibus  se remunerator sit. Quicunque ad Deum accedit credendo, credere oportet illum quia Deus est, hoc est, semper habet esse, iuxta quod ipse dixit ad Moysen : Ego sum qui sum. Et: Qui est misit me ad uos. Credere etiam debet, quia inquirentibus se per bona opera, iuxta quod Psalmista dicit, Querite Dominum, et confirmamini , eternus et uerus remunerator sit.

Fide et Ne, responso accepto de his que adhuc non uidebantur, hoc est, de imbribus, metuens aptauit arcam in salutem domus sue, per quam, subaudis fidem, damnauit mundum, comparatione scilicet melioris fidei et facti; et iustitie que per fidem est, heres est institutus. Fide credidit Deo quod inducturus  esset aquas super terram, dicente sibi illo : Finis uniuerse carnis uenit coram me, et inducam aquam super eos: fac tibi arcam de lignis leuigatis et cetera que sequuntur: et ideo saluatus est cum omni domo sua, hoc est, familia sua. Perfectum autem operis aut rationis experimentum, nichil in hac causa profecit. Nubebant, inquit, alii, ut ait Dominus in Euangelio, et er serenus erat, signa quoque millia apparebant diluuii: uerumtamen ille timuit, atque per fidem de his que necdum uidebantur metuens, construxit arcam in salutem familie sue, per quam fidem damnauit mundum comparatione fidei sue, quam mundus habere noluit. Ostendit enim eos dignos hoc supplicio, qui neque per centum annorum spatia illius arce constructione  corrigi uoluerunt. Per fidem quoque non per legem heres iustitie est institutus, dum ipse solus fidem patrum tenuit, quam ab illo ceteri didicerunt. Heres autem regni celorum uel heres mundi dicitur, quia de semine suo fuit reparatio mundi, et ex hoc apparuit iustus, quia credidit Deo.

Fide qui uocatur nunc Abraham obediuit in locum exire, quem accepturus erat in hereditatem, et exiuit nesciens quo iret, quasi diceret, et ipse Abraham per fidem placuit Deo: statim enim ut ei dixit Deus: Exi de terra tua, et uade in terram quam monstrauero tibi, daboque illam tibi et semini tuo , credidit Deo, et exiuit in locum in quem ei preceperat, nesciens quo abiret. Ignotus enim ei erat locus et habitatio illius terre: et in quantum ambulauit  per fidem ambulauit. Siue nesciens quo iret, quoniam quem imitaretur non habebat.

Fide moratus est in terra repromissionis tanquam in aliena in casulis ab inhabitando cum Isaac et Iacob coheredibus repromissionis eiusdem. Casula diminutiuum est a casa, id est domo, hic autem pro tentoriis tabernaculisque positum est, in quibus Abraham cum Isaac et Iacob habitauit more uiatorum et peregrinorum, docens eos fidem Dei, utpote coheredes promissionis sue. Ea enim promissio que facta est ad Abraham, facta est ad Isaac et Iacob, omnesque qui simul coheredes sunt in repromissionibus Abrahe. Abrahe namque dictum est: In te benedicentur omnes gentes terre ; et in Isaac uocabitur tibi semen . Ad Isaac  autem inquit: Complens Deus iuramentum quod spopondi Abrahe patri tuo, multiplicabo semen tuum sicut stellas celi, daboque posteris tuis uniuersas regiones has . Ad Iacob quoque dixit: Ego Deus omnipotens. Crescere et multiplicari ex te gentes faciam, daboque tibi terram quam dedi Abraham et Isaac . Ecce quomodo omnes coheredes sunt in repromissionibus Abrahe. Notandum autem quia fides Abrahe duplicatur pro magnitudine fidei. Unde et caput fidei dicitur. Nam sicut fide exiuit de terra sua, nesciens quo iret, sic fide mansit et demoratus est in terra sua quasi in aliena. uidit filium ibi ut peregrinum habitantem, uidit nepotem, uidit seipsum in aliena terra peregrinantem,  et nichil turbabatur. Quanquam enim ad ipsum dictum esset, quia tibi dabo et semini tuo, non per semen tibi, sed tibi et semini tuo, tamen neque ipse, neque Isaac, neque Iacob potiti sunt hac promissione, sed successio illorum. Et quia quando obediuit Deo, exiens de terra sua, non uocabatur Abraham, sed Abram. Ideo considerate, dixit Apostolus: Fide qui uocatur nunc Abraham, tunc autem uocabatur Abram, moratus est in terra repromissionis quasi in aliena. Primum quidem uocabatur ille Abram, deinde uero Abraham.

Exspectabat enim fundamenta habentem ciuitatem, cuius artifex et conditor Deus. Ciuitas superna fundamenta habere dicitur propter stabilitatem et firmitatem sui. In qua qui semel locum inuenerit,  nunquam poterit exhereditari neque euelli. Ideo, inquit, illi fide morati sunt in terra repromissionis quasi in aliena, quia repromissiones in terra factas non attendebant, sed futuram quietem querebant. Ostenderunt enim seipsos maioribus esse dignos, idcirco non permisit eos accipere ista, quia maiora dare uolebat.

Fide et ipsa Sara sterilis uirtutem in conceptione seminis accepit, etiam preter tempus etatis generauit, quoniam fidelem credidit qui repromiserat. Questio hic oritur quare dicat fide accepisse Saram uirtutem concipiendi, cum ab angelo reprehensa sit, cur riserit causa infidelitatis? Risus enim ille etiamsi gaudii et plene fidei non fuit, risus autem Abrahe et gaudii et plene fidei sunt. Que ita soluitur:  Quia etsi primum dubitauit, postmodum tamen uerbis angeli solidata est in fide, et euacuata dubitationis causa, introducta est fides. uirtutem in conceptione seminis accepit, quia iam mortificata erat etate et sterilis. Duplex enim erat preclusio: Una temporis, senuerat quippe iam; alia uero ex natura, sterilis enim erat; sed ad suscipiendum et retinendum semen accepit uirtutem. Mulieres namque ex duabus precipue rebus steriles esse solent, siue quia in uulua caloris uirtutem non habent, qua excoquant semen, quod et in senectute euenit cum deficiunt muliebria; siue quando uulua concluditur etiam in iuuentute, ut non perueniat semen ad loca conceptionis. Contra que dedit Deus uirtutem: hoc est, contra sterilitatem, stabilitatem  et senectutem. Ad locum etenim conceptionis satis peruenit semen: et postquam peruenit, dedit partus soliditatem mulieri. Factumque est ut fidei soliditate uteri insolida confortarentur, et omnia possibilia fierent credenti.

Propter quod et ab uno orti sunt et hoc emortuo, tanquam sidera celi in multitudine facti sunt, et sicut arena que est ad oram maris, innumerabilis. Propter hoc, inquit, quia uterque ueram fidem habuit, Abraham uidelicet et Sara, ab uno corpore Abrahe et Sare orti sunt innumerabiles populi. His uerbis uoluit ostendere, quia non solum Isaac genuit Sara, uerum etiam plures quam aliqua fecundarum mulierum. Unum autem corpus dicit habere illos duos,  propter hoc quod in Genesi dicitur, quia erunt duo in carne una . Addidit quoque adhuc, et hoc, inquiens, corpore emortuo nati sunt non uita mortua, sed semine. Senex enim homo semen quidem iam fundere potest: sed tamen soliditate seminis caret, ut filios procreare possit, nisi forte de adolescentula, ut alii fuerunt. Sicut sidera, inquit, celi uel arena maris. Hyperbolice hoc dictum est. Per sidera autem celi, boni intelligendi sunt ex utroque populo filii Abrahe per fidem, at uero per arenam maris reprobi accipiuntur ex Iudaico populo filii Abrahe per carnem, qui terrena semper querentes, pondere peccatorum grauantur. Et si hominibus stelle celi, siue arena maris uel etiam illi qui designati sunt per hoc, innumerabiles sunt, Deo autem  cui omnia patent numerabiles existunt.

Iuxta fidem, id est cum fide, defuncti sunt omnes isti, non acceptis repromissionibus: sed a longe eas aspicientes, salutantes, et confitentes quia peregrini et hospites sunt super terram. Qui enim hec dicunt, scilicet: quia peregrini sunt super terram, significant se patriam inquirere. Et siquidem illius terre meminissent de qua exierant, ad hoc ut uellent reuerti, habebant utique tempus reuertendi: nunc autem, quia nolunt reuerti ad eam de qua exierunt, sed morantur in aliena quasi peregrini, meliorem appetunt, id est celestem. Duo quedam hic dignum est querere. Cum enim supradixisset, translatus est Henoch ne uideret mortem et non inueniebatur, hic dicit, quia secundam fidem mortui sunt omnes isti. Et  cum iterum dixisset, non accepisse eos repromissiones, sed a longe aspexisse, superius dixit de Abel, quia testimonium consecutus est quod esset iustus: et de Henoch, quia translatus est. De Ne quoque quia saluatus est de condemnatione mundi, de Abraham, etiam Isaac et Iacob, nulli dubium quin plurimas promissiones tam de Christo quam de terra repromissionis acceperunt? Que duo huiusmodi solutione egent. Quod primum dixit, omnes isti mortui sunt cum fide, ita est intelligendum: quod omnes illi mortui sunt, preter solum Henoch, quem nouimus esse translatum. Quod uero subintulit, non accepisse eos repromissiones, manifestum est, quia in quibusdam rebus acceperunt, in quibusdam minime. Accepit siquidem Henoch ne uideret mortem,  accepit Ne ut saluaretur, acceperunt et alii plurimi. Sed hec quidem erant illis libamina quedam, erant et prime degustationes futurorum, non plenitudo repromissionum. Deus enim non solum que futura sunt nobis largitur, sed etiam que huius uite sunt necessaria prestat, sicut discipulis suis dicebat: Primum querite regnum Dei et iustitiam eius, et hec omnia, temporalia uite, inquantum expediunt, adiicientur uobis . In hoc enim quia in presenti seculo ex parte laudem iustitie promeruerunt, nec cum impiis perierunt locupletesque fuerunt bonis temporalibus, licet peregrini essent, ut pote legitur de Abraham, quia erat diues in argento et auro, aliquas degustationes promissionum perceperunt.  In hoc uero quia plenam promissionem patrie celestis non sunt consecuti, quasi non perceperunt promissiones, de longe tamen aspiciebant promissiones, quas ueniens Dominus Christus predicauit, dicens: Quoniam si quis dimiserit domum aut fratres, aut sorores, aut patrem, aut matrem propter me, centuplum accipiet, et uitam eternam possidebit . Istam promissionem non sunt consecuti illi ante Domini aduentum, licet omnia sua reliquissent, sicut et apostoli: siue etiam promissiones de Domini aduentu non sunt consecuti, quoniam, licet eis promissus esset, tamen non uiderunt eum presentem in mundo. Salutabant quoque easdem promissiones, id est optabant et desiderabant, sicut Dominus ait in Euangelio: Multi reges et prophete uoluerunt uidere  que uos uidetis, et non uiderunt, et audire que auditis, et non audierunt . Ex metaphora nauigantium dixit salutantes, quia a longe prospicientes desideratas ciuitates antequam ingrediantur eas, salutatione preueniunt, easque sibi familiares efficiunt. Aspiciebant autem in fide istas promissiones, saluabant desiderio, et confitebantur sermone quod peregrini essent, iuxta quod Psalmista dicit, quoniam peregrinus sum apud te, sicut omnes patres mei . Peregrinus a peregre, id est a longe proficiscendo dictus est. Peragrare enim perambulare dicimus. Nam qui in tabernaculis habitabant, qui sepulcra pecuniis emebant, certumque est quoniam peregrini erant, in tantum ut etiam ubi suos sepelirent non haberent. Quapropter prima uirtus  est peregrinum esse mundi huius et hospitem, nichilque habere commune cum regibus huius seculi, sed remoueri ab eis sicut peregrinus

Ideo non confunditur, id est non erubescit, Deus uocari Deus illorum. Parauit enim illis ciuitatem. Ideo, inquit, quia illi Deo crediderunt, nichilque de terrenis sibi presumpserunt, ad hoc ut in illis spem suam ponerent, idcirco non erubescit omnipotens Deus uocari Deus illorum. Sic enim ipse dicit: Ego sum Deus Abraham, Deus Isaac, et Deus Iacob , per fidem uidelicet uiteque meritum. Sicut enim glorificatur quando benignorum et optimorum hominum Deus uocatur et colentium uirtutem, sic econtrario confunditur et erubescit in actis nefandorum si inuocatur ab illis. Unde dicit per prophetam: Per  uos nomen meum blasphematur inter gentes . Illi autem ita erant clari uirtutibus et confidentia pleni, ut non confunderetur, sed potius glorificaretur, cum illorum uocaretur Deus. Dicitur autem generaliter Deus terre et Deus celi, siquidem et Deus gentium, et non solum gentium, sed etiam totius mundi, eo quod ipse omnia condidit. Sanctorum uero illorum non sic dicitur Deus solummodo per creationem, sed sicut amicus, dicitur et nunc Dominus Deus Christianorum. Parauit, inquit, illis ciuitatem Ierusalem, scilicet celestem, ideoque non dedit illis in presenti seculo hereditatem, uel etiam ideo non erubescit uocari Deus illorum, quia secum predestinauit illos regnare in celesti ciuitate.

 Fide obtulit Abraham Isaac cum tentaretur et unigenitum offerebat, in quo susceperat repromissiones, ad quem dictum est quia in Isaac uocabitur tibi semen, arbitrans quia et a mortuis suscitare potens est Deus. Quid est quod beatus Iacobus in epistola sua mentionem Abrahe faciens laudat eum summopere ex operibus suis; beatus uero apostolus non opera illius, sed fidem attentissime commendat? Recte igitur beatus Iacobus ex operibus eum laudat, quem sciebat etiam fide perfectum, quoniam illis scribebat qui fidem quidem uidebantur habere, sed eamdem fidem bonis operibus non exornabant. At uero beatus Paulus, qui illis scribebat qui opera bona legis uidebantur habere, sed fidem perfectam non habebant, iure fidem Abrahe attentius commemorat, quatenus  studerent eum imitari, uel certe ut ostenderet quia qui filii Abrahe uolunt esse, necesse est fidem et opera habeant, merito unus ex fide, alter nichilominus laudauit eum ex operibus. Fide, inquit, obtulit Abraham Isaac cum tentaretur, licet non haberet filium liberum nisi illum, et in illo percepisset promissiones quod multarum gentium esset futurus pater, tamen non fuit ideo inobediens Deo; et quanquam contraria iterum audiret, dicente sibi Deo: Offer Isaac filium tuum mihi , a quo iam audierat: Quia in Isaac uocabitur tibi semen , non hesitauit de promissionibus, credens quia a mortuis posset illum suscitare Deus, et ex eo multitudinem populorum multiplicare. Quapropter filium mox offerre uoluit, quia a Deo hunc continuo resuscitandum  esse credebat. Sed ne posset quisquam dicere quia habebat alterum filium ex quo sperabat repromissionem implendam, propterea confidens obtulit istum, dicit Apostolus: Etiam unigenitum obtulit ipse Abraham, qui repromissiones de illo perceperat. Quare ergo tentauit illum Deus? Nunquid ignorabat fortem esse uirum illum in fide et probabilem? Sciebat utique. Tentauit autem illum non ut ipse cognosceret, sed ut aliis demonstraret, et manifestam eius fortitudinem faceret, sicut ostendit ipse, dicens: Nunc cognoui quod timeas Dominum , id est, alios cognoscere feci quod timeas Dominum. Unde eum et in parabola accepit. Parabola Greco uocabulo, Latine dicitur similitudo siue figura. Accepit eum in parabola de morte ab eo qui dixit  ei: Ne extendas manum tuam super puerum , quia ariete occiso iste saluatus est. Occisus est Isaac quantum ad uoluntatem pertinet patris, deinde redonauit illum Deus patriarche in parabola, id est, in figura et similitudine passionis Christi. In similitudine enim erant omnia que tunc agebantur in Abraham, que pro nobis uerus Abraham, Deus uidelicet Pater et creator omnium gentium, in fine seculi agere disposuerat; Abraham siquidem figuram Dei Patris gestabat, Isaac uero figuram Christi. Abraham siquidem portabat, ut Scriptura dicit, ignem et gladium, quia Deus Pater gladium passionis portauit quodammodo, quando eum occidi permisit, unde dicit Filius in psalmo ad eum: Quoniam  quem tu percussisti, hoc est, percuti permisisti, persecuti sunt . Et Deus Pater per Zacariam: Percutiam pastorem , id est, percuti permittam. Ignis quoque quem ferebat, calor et feruor summe dilectionis illius est, qua nos diligit, de qua dicitur: Sic Deus dilexit mundum, ut Unigenitum suum daret pro mundo . Nam sicut Abraham unicum et dilectum filium suum Deo uictimam obtulit, ita Deus Pater unigenitum Filium pro nobis omnibus tradidit. Isaac autem ipse sibi ligna gestabat quibus erat imponendus, quia et Christus portabat in humeris lignum crucis in quo crucifigendus erat. Aries significat carnem Christi. Isaac oblatus est, et non interfectus, sed aries tantum, quia Christus in passione oblatus est, sed diuinitas  illius impassibilis mansit

Fide et de futuris benedixit Isaac Iacob et Esau. Fide de futuris benedixit eis, quia iuxta quod eis imprecatus est, ita postea omnia illius euenire credidit, et que futura illis erant, ea benedicendo optauit. Potest et aliter intelligi. De futuris mysteriis benedixit eis, quia Iacob figuram Christi siue populi Christiani gestabat: Esau uero Iudaici.

Fide Iacob moriens singulos filiorum Ioseph benedixit, et adorauit fastigium uirge eius. Legimus in Genesi , quod audiens Ioseph egrotare patrem suum uenit ad eum, et obtulit ei duos filios suos, Ephraim et Manassen ad benedicendum, qui fidem habens omnia illis euenire iuxta quod illis a Deo inspiratus optasset, benedixit eos. Idcirco autem  dicitur singulos illorum benedixisse, quia super utrumque propriam benedictionem fudit, posuitque minorem ante maiorem, quoniam preuidebat res ita futuras. Quodque sequitur, et adorauit fastigium uirge eius, id est uirge Ioseph, dupliciter intelligi potest. Spiritu siquidem prophetico afflatus Iacob, cognouit designari per uirgam illam Ioseph, regnum Christi: per fastigium uero, id est summitatem uirge potentiam et honorem regni Christi, de qua Psalmista ait: uirga recta est uirga regni tui . Ergo non uirgam adorauit pro Deo secundum ritum gentilium qui idola colebant, sed in uirga Christum, cuius regnum et potentiam preuidebat prefigurari in illa. Quantum uero ad litteram pertinet, fortassis secundum consuetudinem illius temporis  adorauit uirgam Ioseph, quem uidebat Dominum esse totius terre Aegypti, ea, scilicet ratione qua Esther legitur adorasse uirgam Assueri .

Fide Ioseph moriens de profectione filiorum Isrel memoratus est, et de ossibus suis mandauit. De profectione filiorum Isrel locutus est, credens omnia uera esse que promiserat Deus patribus eorum, precipue quod dixerat ad Abraham: Scito prenoscens quia peregrinum erit semen tuum in terra aliena, maleque tractabunt illud annis quadringentis; uerumtamen gentem cui seruierint iudicabo ego, dicit Dominus, et posthec reuertentur in terram patrum suorum : nequaquam ergo de suis ossibus mandaret Ioseph, nisi plena fide speraret reditum eorum in  terram repromissionis. Dicit enim eis uisitans: uisitabit uos Dominus post dies multos: efferte ossa mea hinc uobiscum . Et non solum tribus Ioseph ossa patris sui deportauerunt secum per desertum in terram repromissionis, sed etiam relique tribus: omnium patriarcharum ossa secum detulerunt, sepelieruntque ea in Sichem, que euenit in possessionem tribus Ioseph. Nam Abraham, Isaac et Iacob in spelunca duplici Mambre uel Arbee, quam Abraham emerat a filiis Heth, sepulti sunt cum Sara et Rebecca et Lia, ubi et Adam cum Eua sepultus quiescebat. Fortassis uero querit aliquis que causa exstiterit, ut omnes illi sancti patres in terra repromissionis maluerint sepeliri quam alio in loco? Cui respondendum est, non curam gerendo sepulcrorum hoc agebant, sed  potius quia per Spiritum sanctum preuidebant Dominum in ea terra genus humanum redempturum, ibique resurrecturum summo cum desiderio ibi consepeliri optabant, quatenus eo resurgente, pariterque cum eo resurgerent. Nos autem non debemus pusillanimes fieri ubicunque sepeliamur, cum plurimorum martyrum nesciamus ubi eorum corpora gloriose iaceant humana.

Fide Moyses natus, occultatus est mensibus tribus a parentibus suis, eo quod uidissent elegantem infantem et non timuerunt regis edictum. Non sua fide occultatus est Moyses qui adhuc fari non poterat: sed fide parentum suorum, patris scilicet ac matris, qui fidem habentes quod omnipotens Deus posset eum liberare et custodire, custodierunt illum tribus mensibus,  deinde uero cum non potuissent eum celare propter uagitus ipsius, posuerunt in fiscellam sirpeam, posueruntque in carecto fluminis. Edictum enim huiusmodi regis erat, ut omnes pueri in fluuium iactarentur. Sed quid est quod dicit, non timuisse hos regis edictum? Si non timuerunt, quare custodierunt? In hoc ergo timuerunt, quia non sunt ausi retinere eum: in hoc uero quasi non timuerunt, quia non proiecerunt illum in apertum fluuium, sed in fiscella posuerunt eum, sicque immiserunt carecto fluminis, habentes spem atque fiduciam quod omnipotens Deus custodiret illum, fiducimam quapropter ac si non timuissent, ita reputatum est illis. Unde ergo isti sperauerunt saluare puerum, nisi per fidem? uiderunt, inquit, elegantem infantem. Siquidem ab ortu natiuitatis magna fuit illi infusa  gratia uenustatis, non natura hoc operante, quod natus est honestus infantulus: sed gratie diuine dono que etiam barbaram illam mulierem Aegyptiam, filiam uidelicet Pharaonis, ad hoc excitauit, ut amaret eum, ut sumeret et nutriret.

Fide Moyses grandis factus, negauit se esse filium filie Pharaonis, magis eligens affligi cum populo Dei, quam temporalis peccati habere iucunditatem, maiores diuitias estimans thesauro Aegyptiorum improperium Christi. Aspiciebat enim in remunerationem. Tanquam si diceret ad eos quibus hec scribebat: Nullus uestrum dimisit aulam regalem amplam et claram, neque regios thesauros, sicut Moyses fecit, qui non solum contempsit, sed etiam abnegauit. Celo quippe  preposito, noluit admirari Aegyptiaci regni pulchritudinem, magis eligens cum populo Dei affligi quam temporalis peccatoris habere iucunditatem. Peccatum namque deputauit, si maneret in aula regis, letitia temporali fruens, suosque fratres in tribulatione relinqueret. Non affligi, inquam, cum aliis peccatum esse iudicauit. Si igitur ille noua affligi acriter cum aliis peccatum esse iudicauit, quantum cumulum peccati habituri sunt, qui congregationem fidelium deserunt? uos, inquit, pro uobisipsis patimini, ille autem non solum pro se solo, aspiciens in remunerationem, sed etiam pro aliis hoc elegit, ut maiorem mercedem reciperet, ultroque se proiecit in tanta pericula, cum ei liceret pie uiuere, et secularibus bonis perfrui. Maiores, inquit, diuitias estimans thesauro  Aegyptiorum improperium Christi. Improperium Christi dicit, quia pro Christo sustinuit Moyses improperium, qui unius essentie secundum diuinitatem cum Patre est: Siue improperium Christi dicit, hoc est quale Christus sustinuit a suis propinquis. Sicut enim Christus improperium sustinuit a suis quos uenerat redimere, quando ei dixerunt: Demonium habes , etc., mala ei intulerunt usque ad passionem: ita et Moyses improperium sustinuit a fratribus suis, quos uolebat liberare: dicebat enim ei unus ex eis: Quis te constituit principem aut iudicem super nos? num interficere me uis sicut interfecisti heri Aegyptium?  Similiter quando quilibet a domesticis, uel ab eis quibus beneficium prestitit, improperium sustinet, improperium Christi  sustinet. Aspiciebat, inquit, in remunerationem suam, et totius populi. Ita quando quisque aduersi aliquid patitur, debet reducere ad memoriam quam remunerationem a Domino exinde sit recepturus.

Fide reliquit Aegyptum, non ueritus animositatem regis: inuisibilem enim tanquam presentem sustinuit. Legimus in Exodo, quia cum Moysi dictum esset a quodam Hebreo qui faciebat iniuriam fratri, quem Moyses uoluit increpare: Nunquid interficere ut me uis sicut interfecisti heri Aegyptium? Fugit Moyses in uerbo isto, eo quod Pharao audito hoc quereret eum interficere: sed cum manifestum sit fugisse illum in Madian, quid est quod beatus Apostolus dicit: Non ueritus animositatem regis? Si enim non timuit, quare fugit? Quod ergo fugit fidei fuit, credens  liberari a Deo et pretendit exterius timorem cum interius nullum haberet metum, ideoque sic ei reputatur, quasi non timuisset. Idcirco enim noluit ibi manere, ne causas iactantie uideretur se in apertum periculum precipitare, ac tentare Dominum Deum suum, quod omnino diabolicum est. Sancti etenim uiri quandiu habent quod faciant, Deum tentare non debent, sed debent imitari Dominum suum, qui frequenter locum dedit Iudeis, audientes quod ipse precepit, dicens: Cum uos persecuti fuerint in ciuitate una, fugite in aliam . Fuga ergo Moysi tota exterior fuit: quoniam maxime de Dei auxilio fidebat. Unde Apostolus dicit inuisibilem, inquiens: Deum tanquam presentem sustinuit, quod  est dicere: Ita erat fisus de Dei adiutorio et ita semper de eius protectione securus erat, tanquam omnipotentem Deum qui natura est inuisibilis, semper presentem aspiceret.

Fide celebrauit Pascha et sanguinis effusionem, ne qui uastabat primitiua, tangeret eos. Fide qua Moyses credidit per illum sanguinem saluandum esse populum, celebrauit Pascha et sanguinis effusionem quo liniuit postes, ne angelus qui uastabat primitiua Aegyptiorum, affligeret Isrelitas, ac si diceret illis: Si sanguis agni typici in medio Aegyptiorum, et in tanta deuastatione illesos seruauit Iudeos, quorum postes fuerunt respersi illo sanguine, multo amplius saluabit nos sanguis uiri agni, hoc est Christi, quorum ostia, id est frontes munita sunt signo passionis  Christi. Timuit enim illum sanguinem angelus, intelligens ibi Dominicam mortem, ac propterea non tetigit postes, licet quod fiebat nichil esset: sed quod per illud fiebat, magnum erat. Sanguine agni illinuntur Isrelitarum postes, ne uastator angelus audeat inferre mortem; signantur Dominice passionis signaculo fideles populi in frontibus ad tutelam salutis, ut ab interitu liberentur.

Fide transierunt mare Rubrum tanquam per aridam terram, quod experti Aegyptii deuorati sunt. Ac si diceret illis quibus ista scribebat: In tantum fidem firmiter tenere debemus, ut quando in desperationem aliquam animus noster fluctuat, tunc quoque fisi simus ut liberemur, ac si usque ad mortem ueniamus, et si de nobis desperetur. Quenam spes poterat  esse illis? Ex una enim parte erat mare, ex altera parte cingebantur altissimis montibus, a tertia parte erant hostes. Si uellent fugere, aut in mari erant perituri, aut in manus Aegyptiorum inciderent. Habentes autem fidem cuncta uicerunt. Fide enim qua credidit Moyses Deo, ad uerbum illius percussit mare, et diuisit illud in duodecim diuisiones, iuxta quod in Psalmis dicitur: Credentes omnes ille tribus sicco uestigio posse transire mare, ingresse sunt: sed prima tribus Iuda, iuxta quod in Osee legitur: Iuda, inquit, princeps cum Deo in mari. Quapropter illud mare Hebreis fuit a dextris et a sinistris pro muro, prebens eis siccum iter: Aegyptios autem submersit. Unde dicit Apostolus quia experti illud Aegyptii deuorati sunt, cognouerunt  enim quod mare esset. Ex hoc enim apparuit aquam esse, quia illi uiuentes absorpti sunt, et ex hoc apparuit non esse phantasiam, sed rerum ueritatem, quam experti Aegyptii, deuorati sunt. Allegorice autem mare Rubrum baptismus est, rubore sanguinis Christi consecratus; Hebrei qui exierunt de Aegypto, et transierunt per mare Rubrum, fideles sunt, qui derelinquentes tenebras infidelitatis, transierunt per fontem baptismatis. Pharao et Aegyptii mortui sunt in mari, quia in fonte baptismatis mortuus est diabolus, amittendo potestatem quam habebat. Mortua sunt etiam peccata originalia et actualia, si qua antea erant.

Fide muri Hiericho corruerunt circuitu dierum septem.  Non enim tubarum sonitus murorum saxa deiecit, sed fides qua illi crediderunt Deo, deiecit illos. Legimus quod Domino precipiente, Iosue precepit arcam Dei portari per septem dies in circuitu Hiericho ac personare tubis. Septimo autem die cum increpuissent tubis, corruerunt muri Hiericho quod a magno mysterio non uacat. Hiericho que interpretaur luna, speciem huius mundi tenet, quia sicut luna menstruis completionibus deficit, ita hic mundus quotidianis defectionibus cadit. In arca uero Ecclesia figuratur, in tubis autem ereis, predicatores fortes accipiuntur; Iosue, qui circumdedit arcam, Christus est, qui Ecclesiam suam per hunc mundum gubernat. Hanc ergo urbem Hiericho diebus septem Isrelite ferentes arcam, eneis tubis  clangentibus circumeunt, et muri eius per arce presentiam atque erearum tubarum sonitum cadunt, quia in hoc tempore quod septem dierum uicissitudine uoluitur, defertur arca, id est, dum orbem terrarum circuiens mouetur Ecclesia ad predicantium uoces: quasi ad tubarum sonitum muri Hiericho, id est elati huius mundi et principes, ac superba infidelitatis obstacula corruunt, donec in fine temporum mors nouissima inimica destruatur.

Fide Raab meretrix non periit cum incredulis, excipiens exploratores cum pace. Magnam consolationem et exhortationem beatus Apostolus isto in loco omnibus prebet: quia si meretrix infidelis et idololatra, sola fide saluata est, multo magis illi saluabuntur, qui ad grauiora crimina non sunt prolapsi,  ac si patenter diceret: Inhonestum est, si meretrice infideliores estis. Illa tantum homines nuntiantes audiuit, confestimque credidit: uos autem non solum homines auditis, uerum etiam uoces prophetarum, que per omne sabbatum leguntur: et insuper ipsum Filium Dei ad uos missum cognoscitis. Nam Raab effectum fidei consecuta est. Omnibus quippe pereuntibus sola saluata est. Raab autem, que interpretatur dilatata, figuram tenet Ecclesie que dilatata est ab oriente in occidentem, ab aquilone in meridiem, et latitudinem caritatis habet, intantum ut etiam pro ipsis inimicis orationem fundat. Et bene de extraneis atque alienis gentibus erat uiuens in desideriis carnis, ac fornicationi deseruiens, quia Ecclesia aliena erat ante Domini aduentum a Deo,  secundum desideria uiuens carnis fornicationique atque idololatrie deseruiens. Postquam autem iehsu uerus misit ad eam duos exploratores, hoc est Petrum et Paulum, siue duo testamenta, fidelis effecta reliquit fornicationem idololatrie, sicque saluata est, et saluatur quotidie ne pereat cum infidelibus. Hucusque narrauit de legislatore, et de antiquis patribus, nunc dicturus est de iudicibus qui fuerunt post Iosue, nomina eorum tantummodo commemorans propter breuitatem sermonis, qui per fidem pugnauerunt, et gentes plurimas uicerunt.

Et quid adhuc dicam? Deficiet enim me tempus enarrantem. Hoc est, deficiet tempus destinatum ad scribendum Epistolam: si cuncta illorum facta prosequi  uoluero, quos hactenus commemoraui, siue que narrare possum de his qui successores illorum fuerunt, de Gedeon, Barac, Samson, Iephte, Dauid, Samuel, et prophetis qui per fidem uicerunt regna. Quod omnes siquidem in commune commemorat, illud est quod singulorum opera eadem fide acta sunt: quia omnes illi per fidem simul uicerunt regna. Gedeon siquidem accipiens signum a Domino in trecentis uiris, qui manibus aquam hauserunt de quibus Dominus dixit ei: In his superabis Madian, in uellere quoque humido et sicco, fide repletus prostrauit Zebee et Salmana, accepitque uictoriam ex hostibus. Allegorice autem Gedeon, qui interpretatur in utero circumiens, significat Dominum Iesum Christum, qui per incarnationis mysterium  in utero uirginis collocatus, plenitudine diuinitatis  totum mundum circuibat, quia implendo omnia, circumdat omnia. Trecenti autem uiri, qui manibus aquam hauserunt, et accepto igne in lagenis contra Madian profecti sunt, confractisque lagenis ignis resplenduit, tubisque increpuerunt: simulque hostes in fugam conuersi sunt, typum tenet sanctorum predicatorum, qui fidem sancte Trinitatis habentes, signo Dominice passionis insigniti sunt, quod designatur per thau T litteram, que suo numero trecentos exprimit, et que apud ueteres Iudeos similitudinem crucis habebat. Lagene autem, que sunt uascula fusilia uel fictilia, significant corpora eorumdem predicatorum infirma, de quibus idem egregius predicator dicit: Habemus  thesaurum istum in uasis fictilibus . Sonus tubarum uoces predicatorum exprimit. Fractis ergo lagenis resplenduit ignis, hostesque in fugam uersi sunt. Madianite typum tenent istius seculi, quia postquam sancti martyres ab hoc seculo deficiunt, crescunt miraculo; sicque uirtute miraculorum concussi in fugam uertuntur: scilicet, aut fidei subdendo eos, aut etiam a tormentis cessando, uicti timore signorum. Illud quoque non uacat a mysterio, quod Gedeone orante uellus primo madidum fuit, et tota terra sicca: secundo uero uellus siccum, et tota terra madida. uellus enim figuram tenet populi Iudaici, terra autem omnium gentium. Iure ergo uellus primo madidum fuit, terra autem manente sicca, quia quando Iudaicus populus rore superne sapientie  fuit humefactus ante Domini aduentum, omnes gentes siccitate fidei et sapientie exsiccate erant. Iterum cum post Domini aduentum omnes gentes rore sapientie fuerunt madide effecte, Iudea ariditate periit. Barac  ipse est Lapidoch maritus Debbore, qui fide, qua credidit prophetisse superauit Sisaram omnesque currus eius, Samson fide qua credidit impetrauit a Deo quod orabat, plures interfecit moriens quam uiuens. Dixit enim: Domine Deus, memento mei et redde nunc mihi pristinam fortitudinem, Deus meus, ut ulciscar me de inimicis meis, et pro amissione duorum luminum unam ultionem accipiam . Iephte fidem habuit pugnando contra filios Amon, et filiam suam offerendo, licet in hoc  stulte egisset, quod omnipotenti Deo sanguinem humanum fundens putauit placere. uouit siquidem ut si ei Dominus uictoriam daret de filiis Amon, immolaret ei quicunque primus occurreret de domo sua. Quod et ita fecit. Nam occurrit ei filia sua, quam post deploratam uirginitatem occidit . Sed potest queri qua de causa mos inoleuerit, ut omni anno uirgines Hebreorum plorent filiam Iephte. Que ista cognoscitur esse ratio, ut dum cernunt deplorari illam a filiabus suis, nemo ad tantam stultitiam tantumque piaculum audeat prosilire, ut Deo humanum sanguinem fundat. Dauid fide plenus processit contra Philistheum, et interfecit eum . Et quoniam Deo credidit, multas promissiones de Christo promeruit. Samuel propheta et sacerdos fidem habuit  perfectam, qua unxit Dauid in regem ad uerbum Domini, et occidendo Agag, regem Amalech , operati sunt iustitiam, quia quod crediderunt corde, opere compleuerunt, exornantes eamdem fidem, adepti sunt repromissiones de Christo uel de patria celesti. Abraham enim de Christo promissionem accepit, dicente sibi Domino: In semine tuo, id est in Christo, benedicentur omnes gentes . Dauid quoque plurimas promissiones accepit, cui Dominus dixit: Cum dormieris cum patribus tuis, suscitabo semen tuum quod egredietur de lumbis tuis, et firmabo thronum eius super thronum tuum . Et alibi: De fructu lumbi tui ponam super sedem tuam . Et cum iureiurando semel, inquit, iuraui in sancto meo, si Dauid mentiar, semen  eius in eternum manebit . Obturauerunt, id est, clauserunt ora leonum, ut Samson, Dauid, et Daniel missus in lacum.

Exstinxerunt impetum ignis, sicut tres pueri Danielis socii iussu Nabuchodonosor Chaldaica urgente uesania, missi sunt in fornacem ignis ardentis, quibus nichil molestie intulit . Effugerunt faciem gladii, id est repulerunt fortitudinem hostium a se, ualide pugnando, sicut Iosue, Gedeon, Dauid, aliique reges et principes Iudeorum. Conualuerunt de infirmitate, ut Iob et Ezechias, qui, cum egrotasset usque ad mortem, Domino sibi propitio redditus est pristine sanitati per spatium quindecim annorum . Possumus ex infirmitatis nomine malum captiuitatis intelligere, de qua liberati sunt, Domino uolente,  Cyro iubente, Esdra et Nehemia procurante. Fortes facti sunt in bello, ut iehsu Naue successor Moysi, Samson qui mandibula asini multos Philistinorum interfecit , Dauid quoque rex, Iuda Machabeus et fratres eius, quorum temporibus etiam sex millia Iudeorum interfecerunt centum millia hostium, et tria millia missa Antiochiam in auxilium Demetrii, peremerunt centum uiginti millia. Castra uerterunt exterorum in fugam. Frequenter hoc egerunt. Castra autem dicuntur a castrando, eo quod ibi castretur libido. Non est enim mos militaris ut per gentes in prelium uxores aut feminas alias secum ducant. Duo autem quondam principes terre cum comitatu uxorum perrexerunt in bellum, Darius uidelicet  et Antonius, sed uterque inibi corruit. Darius quidem superatus est ab Alexandro, Antonius uero ab Octauiano Augusto

Acceperunt mulieres de resurrectione mortuos suos. Eas mulieres dicit quarum filii ab Elia et Eliseo suscitati sunt, quos ille acceperunt post resurrectionem, uel resuscitationem, non ut eos haberent in maritos, sed quos amiserant in morte, receperunt uiuos. Alii autem distenti sunt, non suscipientes redemptionem, ut meliorem inuenirent resurrectionem. Plurimi sanctorum distenti sunt, hoc est in cruce extensi funibus colligati, sicut beatus Andreas. Seu distenti, hoc est ad capita duarum arborum colligati ac disrupti, uel etiam ad brachia equorum indomitorum extenti: sicque ab eis disrupti uel certe distenti  sunt, hoc est decollati, que omnia in sanctis martyribus uidentur esse completa. Non susceperunt redemptionem, hoc est liberationem in presenti, ad hoc ut soluerentur a tormentis, ut meliorem atque gloriosiorem inuenirent resurrectionem in futurum; quoniam quo ampliora quis tormenta pro Deo in presenti sustinet, eo gloriosior in resurrectione apparebit.

Alii uero ludibria et uerbera experti, insuper et uincula et carceres. Ludibria dicuntur a ludo, hoc est irrisione. Primo enim sancti martyres ludibriis et irrisionibus deludebantur, deinde uerberibus afficiebantur, sicque uinculis astricti, ponebantur in carceres; ad postremum uero interficiebantur diuersis et exquisitis tormentis.

 Lapidati sunt, ut Naboth, Ieremias in Aegypto a reliquiis transmigratorum, Ezechiel in Babylone, aliique quamplures in Nouo Testamento. Secti sunt. Hic pluralis numerus pro singulari positus est. Neminem enim sanctorum legimus in ueteri Testamento sectum, nisi Isaiam prophetam, quem fecit secari serra lignea Manasses rex, qui filiam eius habebat in uxorem. Tentati sunt, ut Abraham et alii multi, non ad deceptionem, sed potius ad probationem, illa scilicet tentatione de qua dicitur: Tentat uos Dominus Deus uester, id est probat uos; nam Deus intentator malorum est . In occisione gladii mortui sunt, ut Urias et Iosias, et alii multi. Circumierunt in melotis, in pellibus caprinis, egentes, angustiati, afflicti. Eliam in hoco loco debemus  intelligere, et alios qui taliter egerunt, et qui afflicti undique penuriis et tribulationibus angustiati, fide sustinuerunt omnia, ut ad desideriorum supernorum premia possent peruenire. Omnis autem indigentia et egestas angustia uocatur, qua angustiatur homo, id est affligitur, seu fame seu alia inopia. Melotam dicunt quidam genus esse uestimenti ex pellibus caprinis, ex uno latere dependens, quo genere uestimenti, propter asperitatem in Aegypto monachi dicuntur uti. Elias quoque legitur usus isto fuisse. At uero quidam dicunt ex pellibus taxi, genus uestimenti est compositum. Est enim animal quod taxus uocatur et melius, solitus habitare in cauernis terre: cuius pellis hispida esse fertur, a quo nomine deriuatur  uocabulum huius uestis, id est a melo melota.

Quibus dignus non erat mundus. Mundi nomine hic sub una significatione possumus intelligere amatores mundi, qui, terrena solummodo appetentes, ab amore creatoris sui longe remoti erant, ac propterea non erant digni tales socios habere, quales fuerunt illi quarum magnalia Apostolus supra descripsit. Siue mundi nomine possunt accipi omnia que continentur in celo et in terra, aurum uidelicet, argentum, gemme atque omnia pretiosa, et ipsi insuper reprobi, amore mundanarum rerum decepti. Istis ergo sanctis non erat dignus mundus, hoc est, si totus redigeretur sub pretio, non poterat uni illorum recte comparari, neque etiam si omnia illa in pretium dari potuissent, talem aliquem uirum emere poterant.  Ut ergo ex pluribus paucorum memoriam agamus, quomodo poterat talis ac tantus uir comparari ut Moyses fuit, qui, quando uoluit, mare diuisit, quando uoluit, aquas eius reduxit, quando uoluit, manna de celo descendere fecit, aquam de petra produxit, et cetera innumerabilia que fecit . uel quomodo poterat comparari pretio mundano talis ac tantus uir ut fuit Iosue successor eius, qui, quando uoluit, solem ac lunam, illa duo maximo luminaria, uno in loco stare fecit, dicens: Sol contra Gabaon, et luna contra uallem Aiaton ne mouearis?  Fortassis dicit aliquis: Ideo non poterant emi, quia non poterant inueniri; utique uerum est quia non poterant in toto mundo similes illorum inueniri: et si potuissent, nequaquam ullo pretio  possent comparari, quoniam quod totus mundus nequibat perficere, hoc unus illorum uerbo agebat. Nam cum totus mundus temporibus Elie laborasset per tres annos et sex menses siccitate, nec potuisset pluuiam impetrare, uerbo Elie aperte sunt cataracte celi, et uenit pluuia super faciem terre. In solitudinibus errantes, in montibus et speluncis et in cauernis terre. Eliam eximium prophetarum hic uult intelligi, et filios prophetarum qui temporibus Achab et Iezabelis fugati sunt, eo quod uoluisset eos Iezabel interficere, tunc temporis pauit eos quinquagenos Abdias in speluncis et in cauernis terre. Unde et meruit donum prophetie iuxta quod Dominus in Euangelio dicit, qui recipit prophetam in nomine prophete mercedem prophete accipiet.

 Et hi omnes testimonio fidei probati, non acceperunt repromissionem, Deo pro nobis aliquid melius prouidente, ne sine nobis consummarentur. Qui sunt isti qui testimonio fidei sunt probati, nisi omnes superius memorati? Quorum tam clara et laudabilis fides commemorata est, stelle uidelicet firmamenti, terreni homines, et celestes angeli, uiui lapides et splendide margarite, quorum opera que egerunt fidem eorum confirmant, quoniam absque fide impossibile est placere Deo. Testimonio itaque fidei fuerunt probati, hoc est, operatione sancta, que per fidem operabatur, laude digni inuenti sunt, fides enim illorum operibus mundis declarabatur. Sed cum ita essent perfecti, repromissionem non acceperunt.  Dicit ergo aliquis: Quid eis profuit Deo seruisse, si hactenus sine premio manent? Absit hoc a fidelium cordibus, ut credamus eos sine premio manere. Adhuc quippe mortali carne circumdati, magnum premium perceperunt, uidendi scilicet, Deumque cognoscendi, multaque mira patrandi, nunc uero quiescunt in anima, in beatitudine regni celestis ineffabili letitia perfruentes. Sed uideamus quid Ioannes de illis in Apocalypsi sua dicit, sicque nobis manifestabitur quam promissionem non acceperunt: uidi, inquit Ioannes, sub altare Dei animas interfectorum propter uerbum Dei, quod habebant, et clamabant uoce magna, dicentes: Usquequo, Domine sanctus et uerus, non iudicas et uindicas sanguinem nostrum de his qui habitant in terra? Et date sunt  illis singule stole albe, et dictum est illis ut requiescerent tempus adhuc modicum, donec impleatur numerus conseruorum et fratrum illorum . Singulas stolas modo habent anime sanctorum de sua immortalitate gaudentes, et de felicitate de qua fruuntur exsultantes. Binas uero stolas habebunt, cum in generali resurrectione receperint immortalitatem et incorruptionem in corpore, quam modo habent solummodo in anima. Hanc ergo promissionem necdum perceperunt, de qua Isaias dicit: In terra sua duplicia possidebunt, scilicet post generalem resurrectionem. Et reuera ita dignum est ut qui in corpore et in anima Deo seruierunt, in corpore et pariter et anima remunerationem percipiant. Quodque sequitur, Deo pro nobis aliquid melius  prouidente, ne sine nobis consummarentur, hoc est, perfectionem consequerentur illi, more humano agitur. uerbi gratia: Sicut quidam filii reuertentes de agro, dicunt patri: Pater, laborauimus hodie, estum solis perpessi sumus , tempus est ut tribuas nobis refectionem; et ille eis respondeat: Sustinete parumper quoadusque ueniant omnes fratres uestri qui nobiscum similiter laborabant, et tunc cum eis plenissime epulabimini; sic omnipotens Deus quodammodo egit dum non dedit electis immortalitatem in corpore ut maior gloria, maiusque esset desiderium, cum omnes generaliter in die iudicii binas stolas acceperint. Et hoc est quod dicit: ne sine nobis qui adhuc hic peregrinantur perfectionem consequerentur in resurrectione  corporum.



CAPUT XII.

Ideoque et nos tantam habentes impositam nubem testium, deponentes omne pondus et circumstans nos peccatum, per patientiam curramus ad propositum nobis certamen. Nubem testium appellat multitudinem patriarcharum ac prophetarum reliquorumque fidelium qui testes fuerunt perfecte fidei, testes etiam Filii Dei, quem predixerunt in mundum uenturum. Qui bene nubes uocantur propter altitudinem ac multitudinem meritorum. Sicut enim nubes a sole illuminatur, eiusque calore perfunditur, sicque postmodum terram calefacit et plerumque imbrificat  illam, plerumque autem coruscationes emittit: ita illi sancti Patres a uero sole calefacti atque illuminati suo exemplo corda hominum calefaciunt atque illuminant, suoque tempore pluuiam emiserunt uerbis, et coruscauerunt miraculis. Imposita est ergo nobis in exemplum tam magna nubes testium, ut fidem illorum et opera imitari satagamus. Quapropter simus deponentes omne polidus uitiorum per penitentiam, somnum quoque pigritie, et cogitationes infirmas. Per hoc autem quod subdidit, et circumstans nos peccatum simus deponentes, ostendit Iudeos ex omni parte a diabolo tentari, desideriisque carnalibus deseruire, multisque peccatis abundare. Per patientiam curramus ad propositum nobis certamen, ut sicut illi sustinuerunt patienter aduersa huius  seculi, ita et nos sustineamus. Non dicit addamus cursui nostro aliquid, sed in eodem manentes, curramus ad destinatum nobis certamen iuxta quod Psalmista dicit: uiam mandatorum tuorum cucurri . In presenti enim seculo in certamine sumus positi contra uitia carnis, contra demones, contra falsos fratres, et necesse est ut patienter curramus, siue expleamus certamen istud, quatenus peruenire possumus ad promissum certaminis premium.

Aspiciamus in auctorem fidei et consummatorem Iesum qui proposito sibi gaudio sustinuit crucem, confusione contempta. Sicut filii parentes, et discipuli magistrorum in studio operis atque in certaminibus attendunt, informantes mentem ex parte  doctorum, sumentes quasdam regulas ab eis per uisum, ita et nos si uolumus currere et discere ut bene curramus ad auctorem siue consummatorem Iesum Christum, attendamus qui dixit nobis: Discite a me quia mitis sum et humilis corde ; et alibi: Si me, inquit, persecuti sunt, et uos persequentur ; et: Si patremfamilias Beelzebub uocauerunt, quanto magis domesticos eius?  Attendamus in Christum, et accipiamus in illo exemplum patientie, qui dixit: Qui perseuerauerit usque in finem, hic saluus erit . Ipse namque est auctor fidei et consummator. Auctor fidei nobis est, quia ipse nobis fidem infundit. Non enim possumus credere, nisi ab illo preueniamur. Unde ipse fidelibus suis dicit: Non uos me elegistis,  sed ego elegi uos . Ipse consummator fidei, siue perfector est, quia consummationem siue perfectionem nobis prestat in hoc ut in fide perseueremus. Siue in hoc perfector est fidei, quia dat uoluntatem atque possibilitatem perficiendi bonum, quo ipsa fides exornetur. Nam fides sine operibus perfecta non est: mortua enim est . In illo enim omnes perfectionem habemus qui proposito sibi gaudio sustinuit crucem. Ipse Filius Dei proponens sibi, hoc est in presentia sua statuens gaudium resurrectionis atque ascensionis in celum, totiusque glorie quam percepit post resurrectionem sustinuit crucem propter hoc quod in postremo uidebat sibi profuturum. Confusione contempta, hoc est pro  nichilo deputata uerecundia, quoniam sine erubescentia et uerecundia illud opprobrium sustinuit. Gaudium namque maximum fuit illi quod pro nobis est passus, ut uoluntatem Dei Patris impleret pro quo postea potentiam supra omnem creaturam accepit. Unde ipse dicit: Desiderio desideraui hoc pascha manducare uobiscum . Si igitur ille qui nullam habuit necessitatem ut crucifigeretur, crucifixus est propter nos, quanto magis iustum est nos omnia fortiter tolerare? Ad hoc itaque Dominus apparuit in carne ut humanam uitam admonendo excitaret, exemplum prebendo accenderet, moriendo redimeret, resurgendo repararet. Propter hoc enim morietur, ut doceret nos nichil exstimare gloriam que ab hominibus defertur. Atque in dextera sedis  Dei sedet, hoc est in prosperitate eterne uite et plenitudine paterne maiestatis. Si nulla esset alia Dei promissio et exhortatio, istud solum exemplum debuerat sufficere, quod in hoc loco de Christo ostendit Apostolus ad persuadendum omnia aduersa patienter tolerare, ut cum Christo mereamur considere in gloria. Recogitate, eum qui talem sustinuit a peccatoribus aduersus semetipsum contradictionem, ut non fatigemini animis uestris deficientes. Omnia aduersa que Christus sustinuit a Iudeis: plagas scilicet, irrisiones, sputa, colaphos, alapas, blasphemias, ipsamque mortem, Apostolus solo nomine contradictionis ostendere uoluit. Rememoramini, inquit, Christum, qui tanta ac talia sustinuit contraria pro peccatoribus, qui peccatum non fecerat:  ut nos qui transgressores et peccatores esse dignoscimini, non fatigemini deficientes in animis uestris: sed imitando illum, sustinete similia patienter. Aduersus temetipsum sustinuit Christus contradictionem, id est, dimisit illos secundum quod uoluerunt facere contra se: nichil eis contradicens. Hortatur autem eos ne deficiant in tribulationibus, dum usque ad martyrium et sanguinis effusionem non adhuc peruenerant. Unde et subdit: Nondum enim usque ad sanguinem restitistis, aduersus peccatum repugnantes. Ac si diceret: Et si amisistis facultates terrenas, exspoliati a contribulibus uestris, tamen mortem non sustinuistis. Adhuc enim uiui manetis. Usque ad sanguinem restitit pugnans aduersus peccatum, qui pro ueritate fidei aduersus infideles pugnauit  usque ad mortem, sicut sancti apostoli, eorumque successores fecerunt: nam infidelitatis peccatum maximum est: dum autem quis uult decipere aut blanditiis, aut terroribus, pugnans pro fide contra infideles, utique aduersus peccatum repugnat. Potest et de omni peccato intelligi, de mala uidelicet suggestione, et praua uoluntate, immundoque desiderio: quibus qui resistit non consentiendo eis, aduersus peccatum pugnat.

Et obliti estis consolationis, que uobis tanquam filiis loquitur, dicens: Fili mi, noli negligere disciplinam Domini, neque fatigeris dum ab eo argueris. Sapientia Dei Patris, que per Salomonem loquebatur, inter cetera etiam protulit hoc per os illius,  quod beatus Apostolus modo in exemplum assumpsit, hortans Iudeos ne deficiant in tribulatione: quia a Domino arguuntur causa probationis. Dicit ergo: Fili mi, noli negligere, siue negligenter ducere disciplinam Domini. Disciplina dicta est a discendo, que alio nomine correctio morum potest appellari. Dum enim quis angustiis et tribulationibus afficitur, non debet fatigari nec deficere: sed potius patienter sustinere, recogitans quia a Domino corrigitur.

Quem enim diligit Dominus castigat: flagellat autem omnem filium quem recipit. Ideo hec testimonia ponit Apostolus, ut sicut filli a parentibus suis flagellantur, ut digni sint ad hereditatem paternam accedere, unde et plerumque stare tota nocte in  frigore iubentur, uariisque modis excoquuntur: ita et isti similiter correctiones a Deo alacri animo sustineant, ut ad ueram hereditatem perpetue patrie peruenire sint idonei. Sunt enim multi qui in prosperis Domino seruiunt: sed tamen in aduersis cedunt. Hi tales non sunt adhuc perfecte probati ad hereditatem captandam. Unde Apostolus quem in prosperis bene uiuere docuit, ne in correctione deficiat hortatur: quoniam filium quem diligit Dominus ad hoc ut heredem illum regni celorum constituat: castigat illum uariis diuersisque modis, et flagellat aut infirmitate aut paupertate, aut persecutione, aut tormentis. Notandum autem quia non omnis qui flagellatur, filius est: sed omnis filius flagellatur. Quem ergo sanctorum ab hoc seculo ad hereditatem sempiternam  legimus peruenisse sine flagellatione diuina? Quapropter tanto minus de flagello quo castigamur, murmurare debemus: quanto certius in eo paterne dilectionis affectum sentimus. Unde ipse dicit: Ego quos amo, arguo et castigo . At uero multi flagellabant: ut Antiochus et Herodes, non ut ad hereditatem assumantur, sed ut hic ex parte demonstretur, que mala passuri sint post mortem.

In disciplina perseuerate. Tanquam filiis karissimis uobis offert se Deus, subaudis: ut hereditatem patrie celestis capiatis; ac si diceret: Melius est uobis per disciplinam et correctionem, que affectu paterno agitur, transire ad hereditatem celestem, quam extra disciplinam esse, sicque ad penas descendere  inferni. Putatis enim quod odio uos habeat ac dereliquerit Deus, per hec que passi estis? Si he non pateremini, tunc magis hoc uos cogitare competebat. Nam si flagellat omnem filium quem recipit, qui non flagellatur sine dubio non est in numero filiorum. His uerbis ostendit eis, quia unde putabant se derelictos esse: inde magis credere poterant diligi ab illo. Quis enim filius quem non corripit pater? Solet aliquoties paterfamilias filios alienos negligere: suos uero castigare et corripere, ne eos opprimat mala negligentia. Nullus est pater sapiens qui non corripiat filios delinquentes, et aliquando bona agentes increpat ut ad meliora accendantur. Unde et Heli, quia filios suos non corripuit,  non meruit eos heredes sacerdotii post se derelinquere .

Quod si extra disciplinam estis, cuius participes facti sunt omnes boni filii, uel Patres sancti superius memorati, ergo, adulterini et non filii estis. Quisquis extra disciplinam Domini manet, cuius discipline participes facti sunt omnes boni filii pertinentes ad hereditatem celestem, adulterinus filius est, nec pertinet ad hereditatem paternam, quia non est filius libere. Cauete ne sitis adulterini filii. Omnes enim infideles et negligentes disciplinamque Domini contemnentes, adulterini et non filii reputantur. Deinde patres quidem habuimus eruditores, et reuerebamur eos. Num multo magis obtemperabimus Patri spirituum, et uiuemus? Deinde, subaudis considerare debemus,  quia patres habuimus eruditores, et timebamus eos, nonne multo magis obtemperabimus Deo patri spirituum, et uiuemus in gloria eterna? Pater spirituum uel creator animarum, Deus omnipotens est, quia omnia creauit primum ex nichilo, deinde uero ex elementis corpora hominum, alienorumque animalium, animam uero hominis ex nichilo creauit, et creat adhuc. Non est enim putandum, quod anima pars Deitatis sit, quoniam Deitas non est creata, anima autem creata est. Idcirco autem omnipotentem Deum creatorem animarum appellat non corporum, cum omnium creator sit, quia corpus nostrum ex semine paterno simulque materno conficitur: anima uero semper a Deo ex nichilo creatur. Si, inquit, patres carnales timebamus, a quibus temporaliter  erudiebamur, ut heredes illorum mereamur fieri, quanto magis Creatori animarum obedire atque obtemperare debemus, ut cum illo in gloria eterne beatitudinis uiuamus. Nec solummodo differentia est inter eos propter discretionem personarum, quia isti terreni, ille est celestis, sed etiam ipsa causa discipline atque eruditionis. Non enim ad eamdem causam, uel ad res spiritales erudiunt, sed ad id quod eis uidetur, sicut Apostolus manifestat, dicens: Et illi quidem, patres carnales, ex quorum semine corpora sumpsimus, in tempore paucorum dierum, secundum suam uoluntatem erudiebant nos: hic autem, Pater scilicet spirituum, ad id quod utile est erudit nos, hoc est ad salutem et utilitatem anime nostre: in recipiendo sanctificationem  eius. Illi quidem patres carnales ad hoc erudiunt nos, ut ipsis simus utiles secundum suam uoluntatem, que in omnibus non est utilis: Deus uero omnipotens ad omnia utilia nos instituit, ut anime nostre in salutem consequamur et recipiamus sanctificationem eius, uidelicet ut simus sancti secundum quemdam modum, sicut et ipse sanctus est, iuxta quod ipse dicit: Sancti estote, quia ego sanctus sum . Ad hoc, inquam, nos erudit et castigat, ut nos efficiat dignos suis muneribus. Unaqueque etenim gens secundum suam uoluntatem filios erudit, sicut consuetudo fuit Romanorum suos filios erudire in re militar et Grecorum litteris instituere suos.

 Omnis autem disciplina in presenti quidem uidetur non esse gaudii, sed meroris; postea autem fructum pacatissimum exercitatis per eam reddet iustitie. Omnis, inquit, disciplina tam humana quam diuina, tunc quando discitur, non uidetur esse disciplina gaudii, sed meroris. Ideo autem hanc omnem et diuinam et humanam disciplinam uocauit, quia quidquid discitur, disciplina uocatur. Idcirco autem in presenti non uidetur disciplina gaudii, sed meroris, quoniam flagellatur sepissime et constringitur, de quo id agitur sustinet famam, patitur frigus omnemque laborem. At uero cum peruenerit ad perfectionem, gaudet, letatur, gratissimamque mercedem recipit, sicut Apostolus dicit: Postea, inquiens, cum peruenerit ad culmen perfectionis, reddet ei eadem  disciplina pacatissimum fructum iustitie per eam exercitatis, id est per eamdem disciplinam probatis atque perfectis. Fructum autem pacatissimum uocat gratissimam atque acceptissimam remunerationem quam percipiunt hi qui per eamdem disciplinam exercentur atque probantur. uerbi gratia: Romani tirones, qui in disciplina rei militaris sunt exercitati, multa contraria primum sustinentes postea gauisi sunt, monarchiam totius orbis possidentes. Similiter intelligendum de his qui in disciplina diuina affliguntur, qui premia eterna recepturi sunt, sicut sancti apostoli, martyres et doctores Ecclesie. Propter quod remissas manus et soluta genua erigite, et gressus rectos facite pedibus uestris, ut non claudicans quis erret, magis autem sanetur. Propter quod?  quia propter disciplinam mercedis premium redditur, gaudiumque subsequitur: uel propterea ut possitis hereditatem supernam cum bonis filiis percipere, remissas manus a bono opere, et torpentes otio pigritie: et soluta genua erigite ad bona opera agenda. Per pedes autem et genua, debemus accipere bona opera, sicut et per manus, per gressus autem intellectum intentionemque mentis, et est sensus: Talia opera agite, que perfectum intellectum habeant quod bona intentione fiant. Recte, inquit, ambulate, ne claudicatio plus accrescat, sed potius ad statum rectitudinis erigatur. Remissas manus et genua soluta mandat erigere, sicut et Isaias precipit, dicens: Confortate manus dissolutas, et genua debilia roborate , ut non claudicans  quis erret, id est, ut non hesitans quis in fide bonisque operibus erret uia rectitudinis, magis autem sanetur a peccatis credendo recte in Deum, ac si diceret: Qui non recte credit, melius est ut firmius et tenacius credat quatenus omnibus modis inueniat medicinam anime sue. His autem uerbis hesitationes eorum tangit, ad hoc ut sine aliqua dubitatione crederent in Deum.

Pacem sequimini cum omnibus, subaudis bonis, et sanctimoniam sine qua nemo uidebit Deum. Plurima quidem sunt, que formam discretionemque christianitatis ostendunt, sed plus omnibus ac melius caritatis mutue affectus et pax, que omnium hominum corda consociat. Quapropter dicit ipsa ueritas:  Pacem relinquo uobis ; et iterum: In hoc cognoscent omnes quia mei estis discipuli, si dilectionem habueritis ad inuicem ; propterea Apostolus dicit: Pacem sequimini cum omnibus bonis. Pacis autem nomine intelligenda est dilectio et concordia. Sanctimonia autem dicitur castitas mentis et corporis ac si diceret: Ita diligite omnes bonos ut uosmetipsos, et si in uobis castitas, siue munditia mentis et corporis, quoniam sine pace et sanctimonia nemo uidebit Deum. Beati enim pacifici, quoniam ipsi filii Dei uocabuntur. Beati mundo corde, quoniam ipsi Deum uidebunt . Contemplantes nequis desit gratie Dei. Quid dicit contemplantes, id est diligenter attendentes atque considerantes, ut quis uestrum dicit gratia Dei, sic  loquitur cum eis tanquam cum uiatoribus, qui cum numero et comitatu in longa itinera permaneant quibus solet dicere is qui eis preest: uidete ne aliquis remaneat qui non pergat nobiscum; ueluti si diceret: Non hoc tantum requiro, ut uos soli gratiam consequamini, patriamque celestem intretis, sed etiam inspiciatis et ceteros. Gratiam autem Dei dicit, fidem, spem, et caritatem, per quas meretur homo gratiam Dei inuenire, quia cum istis habet, et reliquas. Siue gratiam Dei dicit remissionem peccatorum, que nobis gratis datur a Deo in baptismo. uidete, inquit, ne quis uestrum alienas sit a gratia Dei, que datur in baptimate, uel a fide perfecta, ceterisque uirtutibus, ne qua radix amaritudinis sursum germinans impediat, et per illam inquinentur  multi. Radicem amaritudinis uocat uoluntatem malam, prauamque intentionem, unde procedit peccatum amaritudinis. Nam sicut radix amara fructus dulces non potest proferre, sed sui similes, hoc est amaros, sulphureus quoque fons aquas non emittit habiles ad bibendum, ita mala uoluntas et intentio praua malam operationem et peccatum amaritudinis a se emittunt quibus impeditur iter ad patriam ascendendi celestem, atque per illam malam uoluntatem de qua procedunt semina nequitie, inquinantur multi, quia modicum fermentum totam massam corrumpit, et uno peccato infidelitatis, omnia opera que poterant bona esse deprauantur, et uno peccatore multi coinquinantur. Radix enim amaritudinis specialiter peccatum infidelitatis potest intelligi, licet  ad malam uoluntatem, atque intentionem nequam, ut diximus, referatur. Et congrue peccatum amarum dixit esse, quoniam nichil amarius est illo postquam fuerit perpetratum. Quod experimento agnoscunt, qui post admissum delictum, conscientie merore macerantur, diraque satis amaritudine consumuntur in tantum ut amaritudo ipsius delicti, ipsum intellectum, ipsamque rationem aliquoties subuertat, sicut de Cain legimus qui in desperationem ruit.

Ne quis fornicator aut profanus ut Esau, qui propter unam escam uendidit primogenita sua. Fornicator appellatur Esau, qui contra uoluntatem patris et matris uxores alienigenas duxit . Profanus  autem proprie dicitur irreligiosus, quasi porro, id est longe a fano et templo Dei, hic autem pro castrimargo, siue pro illo qui utile pro inutili uendit, ponitur. Quod bene congruit Esau, qui fuit castrimargus atque gulosus, uendens primogenita sua pro uili cibo, pro lenticula scilicet rufa. Primogenita autem isto in loco appellantur honor et dignitas sacerdotii. Ante sacerdotium enim Aaron, quo a Deo constitutum est in lege, omnes primogeniti sacerdotes erant sicut fuit Sem qui et Melchisedech primogenitus filius Ne fuit. Magna etenim dignitas erat habere primogenita, quoniam et de substantia atque hereditate paterna maiorem portionem sumebant, uestimentorumque ornatu locupletior splendebat. Unde legitur in Genesi, quod Rebecca  accipiens uestimenta Esau ualde bona, que apud se domi habebat, induit ea Iacob, sicque adduxit eum ad patrem . Qui ut sensit odorem, uestimentorumque eius fragrantiam, dixit: Ecce odor filii mei quasi odor agri . Quia ergo inter Iudeos eranquidam sectatores Esau in fornicatione atque castrimargia, reducit eis Apostolus ad memoriam factum Esau, hortans cauendum ab omnibus illis, ne quis illi similis fieret qui pro delectatione temporalium rerum, usque ad uendenda sua primogenita peruenit. Propria siquidem negligentia et cupiditate uendidit honorem, quem a Deo perceperat, et pro parua re magnam gloriam perdidit. Postremus factus est, qui erat primus: et qui erat secundus, mansit primus. Scitote enim quoniam postea cupiens hereditare  benedictionem, reprobatus est, subaudis a Deo. Narrat historia Genesis  quod Esau reuertens de agro, ut comperit se preuentum a fratre ad benedictionem patris, dixit cum lacrymis et clamore magno: Num unam benedictionem habes, pater? Benedic etiam et mihi. Cui Isaac: Dominumtuum illum constitui, et ultra, fili mi, tibi quid faciam?  Tandem uictus Isaac clamoribus illius, dedit ei benedictionem de diuitiis huius seculi: et ut in his que terra profert abundaret dicens: In pinguedine terre et in rore celi desuper, erit benedictio tua . Apparet ergo quia cum uoluisset hereditare benedictionem paternam, dignitatem uidelicet sacerdotii recipere, que iam amiserat necnon et sanctitatem patris cum spiritu prophetie, peccatis impedientibus ad hoc perductus  est, ut reprobaretur a Deo, et fraudaretur a fratre benedictione paterna. Unde et sequitur: Non enim inuenit penitentie locum, quanquam cum lacrymis inquisisset eam. Quare non inuenit penitentie locum, id est ueniam per penitentiam, quam cum lacrymis quesiuit? Quia ita non quesiuit ut debuit. Lacryme enim ille indignationis fuerunt potius amissi honoris et rancoris contra fratrem quam humilitatis uereque penitentie, unde et dixit: uenient dies luctus patris mei ut occidam Iacob fratrem meum , quapropter quanquam cum lacrymis inquisisset eam, iam ad illum locum benedictionis non potuit peruenire ut frater suus. Ita enim debuerat penitere, sicut de Petro legimus, qui cum Dominum  negasset, egressus foras fleuit amare . Idcirco illi dimissum est tam grande peccatum quoniam sicut debuit penitentiam egit. Non enim accessistis ad tractabilem et accessibilem ignem et turbinem et caliginem et procellam, et tube sonum, et uocem uerborum. Mos est illorum qui comparationes faciunt, ut alteram partem deprimant atque extenuent, ut res alterius partis emineat. Sic et Apostolus ex comparatione illorum que fuerunt in ueteri Testamento, nostra maiora ostendit et clariora, mansuetiora quoque et meliora atque admiratione digna. Facit enim nunc differentiam inter Christum et Moysen, inter Euangelium et legem, inter celum et montem Sina, aspersionem sanguinis legalis, et emundationem sanguinis Christi. Multo enim meliora  sunt ista quam fuissent illa. Ibi enim requiescet umbra, hic ueritas tenetur et panditur. Non accepistis, inquit, ad tractabilem et accessibilem ignem, id est, non accessistis ad uisibile et palpabile lumen ignis quod uisu corporeo tractari possit, sicut de ueteri populo Iudaico legimus, sed inuisibilem et incomprehensibilem Deum. Hec in Sina monte facta referuntur, quando data est lex, ignis uidelicet, turbo, caligo, procella, tube sonus, et uox uerborum. uisus est, inquit Dominus Deus in monte Sina . Turbo est uentus ualidus auferens stipulas et leuia queque ac puluerem terre inuoluens, plerumque etiam extollit que ponderosa sunt. Caligo est tenebrositas fumi et ignis. Procella est tempestas et pluuia. Facta sunt autem ista quando lex dabatur ut  corda Iudeorum prona ad peccandum concuterentur, ne ipsam legem auderent transgredi. Unde et terremotus exstitit ibi, ut ipsi ex toto terrore percussi, ad Deum celorum confugium facerent. Tenebre autem sicut et caligo obscuritatem ipsius legis designant. Turbo siue commotio uentorum, comminationem ipsius legis, que dicit, si quis hoc uel illud fecerit, occidatur. Procella ipsam uindictam: tubesonus presentiam et aduentum Dei omnipotentis, unde idem Apostolus alias dicit: In iussu et in uoce archangeli et in tuba Dei descendet de celo : per tubam autem intelligitur ipsa uox angelorum. Non enim est putandum quod enea aut cornea tuba angeli increpauerint. uox quoque uerborum non ipsius omnipotentis Dei  intelligitur, sed angelorum. Per subiectam enim creaturam, hoc est per angelum, loquebatur Deus ad Moysen. Nam quod non esset uox Dei, Dominus demonstrat in Euangelio, loquens Iudeis: Neque uocem eius audistis, neque speciem eius uidistis . Et quod Moyses cum angelo, non cum Domino fuerit locutus ostendit beatus Stephanus in concione sua quam habuit cum Iudeis: hic est, inquiens, Moyses, qui fuit cum angelo, qui loquebatur ei in monte Sina. Euangelium autem non fuit datum in tremore neque cum comminatione, sed affectu paterno. Locutus est Dominus fidelibus tanquam filiis. Nam ascendens in montem quando inter cetera precepta uite octo beatitudines eis protulit, non apparuerunt  neque uisa sunt signa quibus terrentur, sicut quando lex data est. Sequitur: Quam uocem tubarum et angelorum, qui audierunt excusauerunt se, ne eis fieret uerbum, id est, ne eis loqueretur. Non enim portabant quod dicebatur ad eos, hoc est non poterant ferre uocem angeli pre timore, unde et dixerunt Moysi: Loquere tu nobis, non loquatur nobis Dominus, ne forte moriamur . Nimio enim timore fuerant perculsi, uidentes totum montem Sina fumare, procellas quoque et tonitrua et uoces tubarum . Et si bestia tetigerit montem, lapidabitur, subaudis lapidibus grandinis celitus missis. Sic enim preceperat Dominus: Longe se faciant filii Isrel a monte, quoniam si homo aut aliqua bestia accesserit ad montem, lapidibus grandinis interficietur.  Et ita terribile erat quod uidebatur, subaudis ut neque auderent audire, neque accedere ad montem.

Moyses enim dixit: Exterritus sum et tremebundus. Si Moyses exterritus est, quid dicendum de aliis? Sed accessistis ad Sion montem et ciuitatem Dei uiuentis, Hierusalem celestem. Ex superioribus ista pendent, ubi dictum est, non accessistis ad tractabilem et accessibilem ignem montis Sinai, sed accessistis ad Sion montem, cetera per parenthesim dicta sunt. Per Sion autem que interpretatur speculatio, et per Hierusalem que interpretatur uisio pacis, uult intelligi celestem patriam, Ecclesiam uidelicet supernam, que constat ex angelis et hominibus iustis, ad quam acceditur fide et desiderio. Accessistis, inquit, ad Sion montem, hoc est ad ciuitatem Dei uiuentis  Hierusalem fide et desiderio. Et accessistis ad frequentiam siue multitudinem multorum millium angelorum, consociati illis in fide, consociandi iterum in gloria, iuxta quod Dominus dicit: Erunt electi sicut angeli Dei in celo, et accessistis ad Ecclesiam primitiuorum qui conscripti sunt in celis. Ecclesiam primitiuorum debemus accipere in apostolis, qui primi crediderunt, quorum fidei illi adiuncti sunt credendo: et quorum nomina scripta sunt in memoria omnipotentis Dei, iuxta quod ipsa ueritas eis dixit: Gaudete quia nomina uestra scripta sunt in celis . Et accessistis ad Deum iudicem omnium, id est ad Dominum Iesum qui dicit: Pater non iudicat quemquam, sed omne iudicium dedit Filio , per illum enim iudicabit Deus Pater non solummodo  Iudeos, sed omnes homines: et accessistis ad spiritum iustorum perfectorum. Spiritum iustorum uocat Spiritum sanctum, per quem sanctificantur omnes in baptismate, accipientes ab illo remissionem omnium peccatorum: et bene perfecti uocantur, quia tunc iusti perfecti existent, dum ab omnibus contagiis mundantur, siue spiritum iustorum perfectorum dicit, animas sanctorum qui apud Deum probabiles exstiterunt, quibus coniuncti fuerant illi fide et desiderio. Accessistis quoque ad Iesum mediatorem Testamenti Noui. Dominus iehsu per hoc quod homo pariter et Deus est, mediator noster est, quoniam sicut Moyses mediator fuit inter Deum et populum, uerba Dei referens ad populum, rursusque populi ad  Deum secundum quod ipse dicit: Ego sequester uester medius inter Deum et uos , ita et Dominus iehsu uerba Dei Patris retulit nobis, et modo nostra refert ad illum interpellans assidue pro nobis, simulque sua passione confirmans nobis Testamentum Nouum. Ad aspersionem quoque sanguinis accessistis melius loquentem quam Abel. More legis, aspersionis nomine emundationem Christi sanguinis intimauit, quoniam mundatio que per sanguinem fiebat, aspersio uocabatur. Accesserunt ergo illi ad sanguinem Christi siue ad emundationem, hoc est ad passionem eius quoniam fide passionis eius mundati sunt. Sanguis uero Christi melius loquitur quam sanguis Abel, quia sanguis Abel uindictam exposcebat homicide fratris: sanguis uero Christi uitam et indulgentiam implorabat  suis persecutoribus, dicente illo ad Patrem: Pater, ignosce illis, quia nesciunt quid faciunt . uel certe melius loquitur dum nos loquentes facit quod iehsu ipse est Filius Dei, cuius passione sumus redempti et baptismate abluti: et quia per sanguinem eius sumus effecti filii Dei, uidete ne recusetis loquentem, quod est dicere: Cauete ne contemnatis Iesum loquentem per Euangelium suum, quoniam in dextera Patris sedet considerans quod unusquisque nostrum agat . Si enim illi non effugerunt, recusantes eum qui super terram loquebatur, multo magis nos qui de celis loquentem nobis auertimus, subaudis non effugiemus, ac si diceret: Si patres uestri uindictam omnipotentis Dei non effugerunt, qui precepta illius preuaricati sunt  fabricando idolum, que per Moysen uel per angelum data sunt illis, quorum uterque in terra loquebatur, multo magis nos non poterimus euadere uindictam illius, si precepta que per Filium data sunt, contempserimus. Illi eum in terra loquentem audierunt, nos de celo: propter unitatem autem persone quam habet Filius Dei in duabus naturis, dicitur de celo nobis loqui. In terra enim uidebatur loqui per humanitatem, sed erat in terra et in celo per diuinitatem. Unde ipse dicit: Nemo ascendit in celum, nisi qui descendit de celo, Filius hominis qui est in celo . Similiter dum Euangelium predicatur in terris, ipse quoque de celo nobis loquitur: quapropter audiendus est multo melius quam Moyses. Sequitur, cuius uox mouit terram  tunc, subaudis quando lex data est, nunc repromittit, dicens: Adhuc semel et ego mouebo non solum terram, sed etiam celum. Ipse qui tunc iussione mouit montem Sina, et terram in circuitu eius ubi populus stabat, quando Moysi dedit legem, ipse nunc repromittit, non partem terre mouendam a se, neque ipsam totam terram solummodo, sed etiam celum. Et ideo quanto maiora opera fieri promittit, tanto magis timendus est. Licet enim terremotus sepius fuerit in diuersis locis diuersisque partibus mundi, non fuit tamen per totum mundum, et si mota est terra, non tamen celum. Unde bene dicit semel futurum esse hoc in die iudicii, ostendens quia nunquam iterum mouebuntur. Unde et sequitur:  Quod autem adhuc semel dicit, ostendit mobilium translationem tanquam factorum, ut maneant ea que sunt immobilia. Ista motio celi et terre ad innouationem et meliorationem illorum pertinet. Terra quidem, appropinquante die iudicii, motum sustinebit, sed pariter mouebuntur celum ac terra: et mutabuntur ab hac specie in meliorem, iuxta quod Apostolus dicit alibi: Preterit figura huius mundi . Mutata figura, remanebit substantia, eritque postea celum nouum et terra noua. Celum autem hic non sidereum neque ethereum, sed istud ereum accipe, a quo et aues celi dicuntur.

Itaque regnum immobile suscipientes, subaudis nunc in spe, quod percepturi sumus in re, habemus gratiam per quam seruiamus placentes Deo cum  metu et reuerentia. Regnum immobile, Ecclesia est celestis que constat ex angelis et hominibus iustis. Regnum autem Dei Ecclesia ista est, et regnum Ecclesie omnipotens Deus est. Hoc regnum modo suscipimus in spe, tunc autem percipiemus in re, cum tradiderit Christus regnum Deo et Patri. Idcirco autem appellatur regnum immobile, quoniam si celum et terra immobiliter permanebunt post immutationem, multo magis electi post resurrectionem immobiliter immortalitatem in corpore, et incommutabilitatem in anima percipient, regnaturi cum Deo eternaliter: eruntque ipsi regnum immobile omnipotentis Dei, et regnum illorum contemplatio sancte Trinitatis. Et quod istud regnum immobile suscipiamus in re, hortatur Apostolus ut habeamus  gratiam, per quam seruiamus Deo, placentes illi. Gratiam autem dicit fidem rectam, spem certam, caritatem perfectam, cum operatione sancta, per que debemus Deo seruire cum metu, timentes illum ut Deum et iudicem omnium, et cum reuerentia diligentes illum ut patrem. Timere eum debemus, ne et hic flagellemur, et postmodum a requie separemur.



CAPUT XIII.

Etenim Deus noster ignis consumens est. Deus omnipotens ignis appellatur, non ut materiam quam fecit consumat, sed quod exterius homo attrahat, rubiginem scilicet peccatorum. Non enim illud consumit quod ipse fecit: sed quod malitia hominum intulit. Agit et illud iste ignis, dum corda uidelicet  hominum ad amorem Dei accendit. De quo igne ueritas dicit: Ignem ueni mittere in terram, et quid uolo nisi ut ardeat ? Terra enim uocata sunt corda terrena, que dum semper in infimis cogitationibus desideriisque terrenis uersantur, a malignis spiritibus quasi terrena conculcantur. Sed ignem Dominus in terram mittit cum afflatu Spiritus sancti corda carnalium hominum ad amorem Dei et proximi accendit. Ecce quare appellatur omnipotens Deus ignis, uidelicet quia rubiginem peccatorum consumit, et corda hominum ad caritatem accendit. Sed potest adhuc queri quare assimiletur igni? Ad hoc uero respondendum est: quia sicut ignis latet in silicibus et petris, ita omnipotens Deus in  creatura sua manet: sed tamen non uidetur.

Charitas fraternitatis maneat in uobis. Quod est dicere: Ita diligite omnes, sicut uosmetipsos, recogitantes uos habere unum Deum Patrem omnipotentem, et unam matrem Ecclesiam, siue ex uno patre Adam, et una matre Eua progenitos esse: et hospitalitatem nolite obliuisci. Non dixit: Hospitales estote, sed hospitalitatem nolite obliuisci. Fuerant enim illi satis hospitalitatibus dediti, antequam exspoliati essent propriis facultatibus, sed postquam enudati sunt ex maxima parte propria substantia, erant iterum nimium tenaces. Quapropter hortatur eos Apostolus, ut secundum possibilitatis modum, hospitalitatis officium adimplerent, dicens eis: Hospitalitatem nolite obliuioni tradere pristinam. Hospitalitas  autem hilari mente et animo leto est agenda, iuxta quod beatus Petrus dicit: Hospitales inuicem sine murmuratione . Et alibi: Hilarem datorem diligit Deus . Sequitur: Per hanc enim placuerunt quidam Deo, angelis hospitio receptis, ut Abraham qui meruit promissionem de filio accipere, et Loth qui liberatus est de excidio Sodomorum, unde ipse iudex omnium dicturus est in die examinis: Quandiu fecistis uni ex minimis meis, mihi fecistis .

Mementote uinctorum tanquam simul uincti, hoc est, sicut optaretis uobis subueniri, uestrique meminisse si essetis uincti in carcere, ita mementote illorum qui pro fide Christi uinculati tenentur, uidelicet tanquam et uos simul sitis uincti cum illis, et laborantium,  subaudis mementote, tanquam et ipsi in corpore sitis morantes, quod est dicere. Quia in corpore adhuc estis morantes, per quod experimento cognoscitis quid necesse est laborantibus, mementote illorum qui laborant in doctrina et operatione sancta, subministrando uictum, uestimentum, sicut uelletis uestri meminisse, si taliter laboraretis. Per hoc enim quia in corpore mortali manetis, sicut et illi experimento probatis quia militia est uita hominis super terram , et homo ad laborem nascitur, sicut auis ad uolatum.

Honorabile connubium, subaudis sit in nobis, sicut placet Deo, et thorus immaculatus. Connubium dicitur a connubendo. Erant quidam tunc temporis qui condemnabant nuptias, dicentes immundum esse  coniugale connubium, nec esse mundum posse a lecto coniugis surgentem. Unde beatus Apostolus legitimum connubium, quod causa amoris filiorum sit, non causa libidinis explende, non solum concedit, sed etiam dicit Deo illud placere. Honorabile enim connubium est, amore filiorum legitime uxorem ducere temporibusque certis ab ea abstinere, nec plures uxores habere, quoniam in initio  creauit Deus hominem ad imaginem suam, ad imaginem Dei creauit illum, masculum et feminam creauit eos dixitque eis: Crescite et multiplicamini . In sequentibus quoque dicitur, quod futuri essent duo in carne una. Huiusmodi connubii thorus immaculatus est, hoc est legitimus  concubitus absque fornicationis causa et immaculatus lectus, immaculati et illi inde surgentes, hoc est, maculam peccati inde non trahentes. Unde beatus Mattheus apostolus dicit in quodam loco, quia legitimum coniugium et thorus immaculatus, sordes habent quodammodo in commixtione seminis, sed peccati maculam non habent. Melius est enim uxorem legitimam ducere, quam cum meretriculis fornicari, aut etiam aliorum uxores uiolare. Si uero non fuerit legitimum connubium, neque amore filiorum, sed causa libidinis explende, pluresque fuerint uxores, iam non est honorabile connubium, neque thorus immaculatus, fornicatores enim et adulteros iudicauit Deus. Fornicari est quoquo modo pollui, libidinemque explere, adulterare uero est alterius  thorum uiolare. Unde adulter, quasi alterius thorum uiolans, sed nunquid omnipotens Deus solummodo fornicatores et adulteros iudicabit, hoc est, damnabit, pretermissis homicidis, sacrilegis, furibus, aliisque diuersis criminibus inuolutis? Minime. Quare ergo Apostolus specialiter fornicatores et adulteros iudicandos fore dixit? Nimirum quia de homicidis, sacrilegis, latronibus, parricidis, atque aliis peccatotorum pondere grauatis, nulla hesitatio est quin sint damnandi, de fornicatoribus uero et adulteris erant tunc temporis qui dubitabant, dicentes ad hec factos masculos et feminas a Deo, ut simul ceant, ideoque non esse peccatum cum qualibet muliere concumbere, quod omnino longe a ueritate est. Unde Apostolus, cum primum dixisset honorabile connubium  et thorum immaculatum placere Deo, mox subintulit, Quia fornicatores et adulteros iudicabit Deus, ostendens iuste iudicari fornicatores et adulteros. Si enim connubium concessum est, iuste fornicatores suppliciis afficiuntur, iuste puniuntur adulteri.

Sint mores sine auaritia, contenti presentibus. Mos est honestas uite et bene uiuendi. Non dixit: Nolite possidere diuitias, sed sint mores, id est uita et conuersatio uestra sine auaritia. Auarus dicitur auidus auri, uidelicet quia tenax est in largiendo, et cupidus in accipiendo et qui manum habet collectam ad dandum, et extentam ad accipiendum. De quo quidam sapiens admonuit, dicens: Non sit porrecta manus tua ad accipiendum et ad dandum collecta. Fortassis postquam exspoliati fuerant propria facultate  a non credentibus, cupiebant sub retentu eleemosyne iterum congregare diuitias. Ideoque admonuit Apostolus ut essent mores illorum sine auaritia, contenti tantum presentibus necessariis, non precogitantes de futuro, iuxta quod ipse alibi hortatus fuerat, dicens: Habentes uictum et uestitum, his contenti simus ; et ne forte dicerent: Quid facturi erimus si necessaria nobis contigerit deesse suffragia, proximis consolationem addidit, adhibens testimonium de libro Iesu Naue. Ipse enim Deus omnipotens dixit: Non te deseram neque derelinquam. Post mortem Moysi dixit Dominus Iosue: Sicut fui cum Moyse, ita ero tecum. Confortare, et esto robustus ; non te deseram, neque derelinquam.  Quod exemplum ut pertinet ad Iosue, ita et ad omnem electum, qui spem suam in Deo habet positam. Nulla enim ratione mentitur, si in illo spem nostram ponimus.

Ita, subaudis est ille nobiscum, ut confidenter dicamus, Dominus mihi adiutor est, non timebo quid faciat mihi homo. Hominis nomine intelligitur hic, non solum carnalis quilibet aduersarius, sed etiam hostis antiquus, qui homo appellatur, ab officio suo uocabulum sumens, eo quod hominem decipiat, sicut et Christus leo appellatur propter fortitudinem. Unde Propheta dicit: Eripe me, Domine, ab homine malo , id est diabolo. Oportet ergo nos in omnibus tribulationibus seu tentationibus hunc uersiculum Psalmographi seu Apostoli exclamare, dicentes: Dominus mihi adiutor est, non timebo  quid faciat mihi homo, id est quilibet hostis aut aduersarius.

Mementote prepositorum uestrorum, qui uobis locuti sunt uerbum Dei: quorum intuentes exitum conuersationis, imitamini fidem. Omnes quidem prelati et doctores in quantum bona predicant et bona operantur, audiendi sunt et imitandi: in quantum uero aut non recte predicant, aut male uiuunt, neque audiendi sunt neque imitandi; uerbi gratia: Si recte predicat, et bene uiuit, audiendus est et imitandus: si uero neutrum agit, non est audiendus neque imitandus: at uero si recte predicat, licet male uiuat, non est contemnendus ut non audiatur. Unde Dominus dixit : Que dicunt facite, que autem faciunt facere nolite. Quia ergo isti bonos prepositos  habuerant, sanctos uidelicet apostolos eorumque successores, hortatur eos ut memores sint illorum, eorumque conuersationis, considerantes exitum, hoc est perseuerantiam usque in finem in fide recta, bonisque operibus imitarentur fidem, hoc est firmitatem bonorum. Quia ergo finem bonum habuit eorum conuersatio, idcirco imitamini fidem illorum. Fidem autem firmitatem seu perseuerantiam illorum dicit.

iehsu Christus heri et hodie, ipse et in secula. Ad superiora pertinent ista, ubi testatus est dixisse Deum: Non te deseram neque derelinquam. Poterant illi respondere hoc non pertinere ad Dei promissum, quia non est nobis promissum, sed potius Iosue promisit  hoc Deus; ad hec Apostolus: Nolite deficere, quoniam, sicut pertinet ad Iosue ista promissio, ita pertinet ad uos, quoniam iehsu Christus qui unius essentie existens cum Patre tunc temporis ipse fuit, ipse est, ipse erit et in secula. Nolite putare quasi qui tunc temporis fuit et non sit modo. Idem ei qui fuit heri, idem erit et in seculum. Heri autem preteritum significat tempus: hodie, presens: secula uero, futurum sine termino, tanquam diceret: Ante secula et in secula et post secula, semper manebit, sicut de illo Propheta dicit: Tu autem idem ipse es, et anni tui non deficient .

Doctrinis uariis et peregrinis nolite abduci. Doctrine uarie et peregrine, noua dogmata sunt hereticorum,  quibus abducuntur et separantur simpliciores a ueritate fidei, superstitiones quoque Iudeorum, qui docent abstinendum a quibusdam cibis, quos lex prohibet, quosdam uero concedunt. Quia ergo inter illos erant quidam carnaliter sapientes, qui escarum obseruatione et differentia seducebant quosdam, abstrahentes eos a doctrina euangelica, que dixit omnia esse munda mundis , alloquitur illos Apostolus, ne illorum peregrina doctrina abducerentur. Quod et apertius manifestat subiungens: Optimum est enim gratia stabilire cor, non escis que non profuerunt ambulantibus in eis. Optimum, inquit, et perfectum est, stabilire et consolidare intellectum animi in gratia Noui Testamenti, ut habeatis fidem perfectam, credentes omnia munda mundis, non stabilire in differentiis et obseruationibus  escarum, dicentes quosdam cibos mundos, quosdam immundos qui nichil profuerunt ambulantibus in illis obseruationibus. Post Domini aduentum omnia illa que in figura contingebant, cessauerunt: et maxime postquam Dominus dixit: Non quod intrat in os coinquinat hominem: sed omnia sunt munda mundis. uidit siquidem Deus cuncta que fecit, erantque ualde bona. Melius est enim fidem retinere cum perfecto opere, quam de differentia ciborum disputare, reiiciendo illa que Deus munda creauit. Una namque perfecta obseruantia est, abstinere a peccatis: nichil enim prodest abstinere a cibis si non abstineatur a peccatis. Nam licet gererent illi studium circa huiuscemodi obseruationes,  nichil eis profuit, si fidem non habuerunt. In hoc enim quod legem custodiebant, profuit illis: in hoc quod escis non uescebantur, nichil utilitatis perceperunt.

Habemus altare de quo edere non habent potestatem qui tabernaculo deseruiunt. Legalem consuetudinem ad mysterium spiritalemque sensum refert Apostolus. Legis siquidem preceptum erat ut decima die septimi mensis a festiuitate paschali, festiuitate uidelicet propinationis, acciperent uitulum et hircum, et immolarent eum extra castra: sanguinem autem illorum animalium ferret pontifex in Sancta sanctorum, oraturus solus pro populo: carnes uero illorum portarentur extra castra, ibique concremarentur, nec esse licitum alicui tabernaculo deseruienti ex illis comedere. Spiritualiter autem  illa duo animalia, uidelicet uitulus et hircus, figuram tenent Domini Saluatoris: Ipse est enim uitulus, quem pius pater in regressione filii prodigi immolauit, ipse et hircus qui pro peccatoribus oblatus est. Pontifex quoque ille qui cum sanguine illorum animalium intrabat in Sancta sanctorum oraturus pro populo, typum gerebat istius ueri pontificis, qui cum sanguine passionis sue in interiora patrie celestis intrauit, oraturus pro fidelibus suis. Immolabantur illa animalia intra castra sed carnes illorum extra castra comburebantur, quia et Redemptor noster in Hierusalem quasi intra castra immolatus est uocibus et iudicio filiorum Isrel, sed carnes illius extra Hierusalem in cruce combuste sunt  igne passionis: Quando enim adiudicatus est morti, clamantibus Iudeis . Reus est mortis: Crucifige, crucifige eum, quodammodo  immolatus est. Quod Marcus euangelista uolens nobis ostendere ita esse, dicit: Erat autem hora tertia, et crucifixerunt eum : linguis uidelicet suis. Nam hora sexta in cruce est leuatus extra Hierusalem, ibique corpus eius combustum est igne passionis. Altare autem illud Iudeorum quod fiebat extra castra, ubi consumebantur carnes, altare Ecclesie est, ubi quotidie corpus consecratur Christi. Habemus ergo altare Ecclesie, ubi consecratur corpus Dominicum: de quo non habent potestatem edere, qui tabernaculo corporis sui deseruiunt: fornicatores uidelicet, adulteri, ebriosi,  immundi, et hi qui seminant inter fratres discordias, omnesque qui uoluptatibus et desideriis carnis sue deseruiunt. Qui enim manducat et bibit indigne, iudicium sibi manducat et bibit .

Quorum enim animalium infertur sanguis pro peccato in Sancta per pontificem, horum corpora cremantur extra castra. Hec quomodo ad Deum pertineant satis, ut reor, dictum habetur. Sed quia ipse caput omnium electorum, per carnes illas animalium possint intelligi omnes electi qui extra castra, hoc est extra conuersationem secularium carnalium qui hominum mortificando membra sua cum uitiis et concupiscentiis, siue martyres pro Christi nomine sustinent omnia aduersa, et feruore sancti Spiritus accensi consumunt in se quidquid fluidum  atque libidinosum inuenitur, ardentque pariter amore dilectionis Dei et proximi Dupliciter enim consumuntur extra castra, siue dum mortificant membra sua cum uitiis et concupiscentiis, ut diximus, siue dum ad exemplum Dominice passionis martyrii palmam subeunt, iuxta quod beatus Petrus hortatur dicens: Christus passus est pro nobis, relinquens uobis exemplum, ut sequimini uestigia eius . Infertur sanguis illorum intra Sancta per pontificem, dum illorum uita laudabilis Deo Patri presentatur per uerum sacerdotem Iesum qui est aduocatus noster interpellans pro nobis. Et congrue per sanguinem iuxta accipitur, quia uita hominis in sanguine est. Siue sanguis illorum infertur in Sancta, dum illorum anime cum triumpho passionis  ad celestia deferuntur. Bene quoque in altari consumuntur quia omnia ista sancti martyres in fide adimplent, qua se credunt a Deo remunerari. De his que in hoc altari consecrantur, non habent potestatem edere qui tabernaculo deseruiunt, quoniam ad ea que sancti martyres in fide perfecta sustinendo adimplent, non audent accedere hi qui carnaliter uiuunt, et amore huius seculi tenentur astricti.

Propter quod, subaudis mysterium adimplendum, et iehsu, ut sanctificaret per sanguinem suum populum in se credentem, extra portam passus est. Sicut liber Euangeliorum testatur, dicens: Extra portam Hierusalem passus est in loco decollatorum, qui uocabatur  Caluarius . Ut ergo Dominus umbram et figuram in ueritatem conuerteret, que de se suisque membris prefigurabantur, suoque sanguine redimeret atque mundaret populum in se credentem, foris Hierusalem passus est.

Exeamus igitur ad Deum extra castra, improperium eius portantes. Quia ergo Dominus pro nobis passus est, hortatur Apostolus ut imitemur illum, dicens: Igitur, quia ipse extra castra passus est ut nos sanctificaret, egrediamur ad eum extra conuersationem carnalium hominum, mortificantes membra nostra cum uitiis et concupiscentiis, et imitemur eius passionem, martyrium pro illo sustinendo. Hoc est enim improperium illius portare, eadem que ille sustinuit pati. Crux enim illius improperium  eius uidetur esse paganis, nobis autem est sanctificatio et redemptio. Exeamus igitur ad eum extra castra, despicientes presentia, amantes futura, contemnentes uisibilia, desiderantes et amantes eterna. Sequitur:

Non enim habemus hic manentem ciuitatem, sed futuram inquirimus. Certum est quia in hoc mundo non possumus habere habitaculum eternum, neque ciuitatem semper manentem, quoniam mundus transibit et concupiscentia eius. Quapropter debemus tendere summis nisibus ad ciuitatem celestem Hierusalem, que habitatorem habet Deum, eternaliter permansurum.

Per ipsum igitur offerimus hostiam laudis semper Deo, id est fructum labiorum confitentium nomini  eius. Per ipsum, id est Christum, debemus offerre Deo Patri sacrificium laudis et gratiarum actiones pro omnibus bonis ab illo perceptis. Idcirco autem gratiarum actiones fructum labiorum uocat, quia eedem gratiarum actiones fructum premiorum merentur. Unde Apostolus dicit, quia ore fit confessio ad salutem . Illi ergo pecudes offerebant, nos autem nichil horum offerimus, sed solam gratiarum actionem Deo offerre debemus. De hoc sacrificio dicit Psalmista: Immola Deo sacrificium laudis .

Beneficentie autem et communionis nolite obliuisci. Talibus enim hostiis promeretur Deus. Beneficus, dicitur homo largus et eleemosynis deditus. Inde beneficentia dicitur largitas eleemosynarum. Beneficentie,  inquit, et communionis nolite obliuisci, id est largitatis eleemosynarum, et communionis  nolite obliuisci. Si alii uestras rapuere substantias, tamen ex eis quas habetis, eleemosynas dare nolite obliuisci, sicut Propheta dicit: Beatus qui intelligit super egenum et pauperem . Talibus enim hostiis, et muneribus eleemosynarum promeretur Deus adipisci. Unde dicit propheta: Misericordiam uolo et non sacrificium . Non est considerandus pauper qui uidetur accipere, sed potius qui iussit dare. Eleemosyna enim que pauperi largitur in terra, a Deo recipitur in celo. Et noli attendere quod hoc tibi sit redditurus quod accepite  tu enim terram dedisti, ille celum reddet, temporalia dedisti, eterna mercaberis.

Obedite prepositis uestris et subiacete eis. Obediendum est omnibus prelatis et predicatoribus, inquantum doctrina et mores illorum sancte et pie existunt. Si autem a uia rectitudinis deuiauerint, sicut Scribe et Pharisei, non faciamus qualia agunt, sed qualia dicunt, nisi forte in fide contrarii exstiterint. Nam si in fide contrarii exstiterint, non solum uitandi sunt, sed etiam fugiendi. At si bene docuerint, discrepauerint autem moribus a Christo, audiamus eum dicentem de talibus in persona Scribarum et Phariseorum: Super cathedram Moysi sederunt Scribe et Pharisei: omnia ergo quecunque dixerint uobis seruate et facite, secundum uero opera  illorum nolite facere. Dicunt enim et non faciunt . Ipsi enim peruigilant, quasi rationem pro animabus uestris reddituri, ut cum gaudio hoc faciant et non gementes. Omnibus quidem prelatis et prepositis obediendum est, nisi forte a ueritate fidei aberrauerint: precipue tamen illis qui peruigilant, hoc est si sine intermissione uigilant in predicatione, in bono exemplo, et cura exteriorum solliciti existentes, qualiter pro eis rationem reddant. Ideo subditi debemus esse prelatis nostris, qui solliciti sunt de nobis, utpote pro nobis rationem reddituri, ut cum gaudio hoc faciant, et non gementes, id est, ut cum letitia et hilaritate curam nostri agant, et non cum murmure et perturbatione animi, quoniam plerumque mala conuersatio et inobedientia  subiectorum ad amaritudinem prouocant animos prelatorum, adeo ut segniores atque tristiores circa profectum illorum existant: siue obedire debemus illis, ut in die iudicii cum gaudio pro nobis rationem reddant securi de premio, et non gementes anxii de nostra damnatione. Hoc enim non expedit uobis, subaudis ut illi gemendo curam uestri agant, uel pro uobis rationem cum tristitia reddant.

Orate pro nobis. Hic superbiam elationemque mentis quorumdam pontificum destruit, qui typo superbie inflati dedignantur deprecari suos subiectos, quatenus pro eis orationes fundant. Si ergo ille qui ad hoc uocatus est a Domino, ut doctor et magister omnium gentium fieret, non est dedignatus petere, quatenus pro illo subiecti eius, quos Domino  acquisierat orarent, quanto magis indigent pleni inuidia, rapina, aliisque uitiis respersi, orationibus subiectorum subueniri? Sequitur: Confidimus enim quia bonam conscientiam habemus, in omnibus bene uolentes conuersari. Culpabatur Apostolus a Iudeis, quod non diligeret gentem suam, sicut gentiles, ideoque blande ac deprecatorie alloquitur illos, ostendens se bonam uoluntatem habere in omnibus hominibus, hoc est, et in Iudeis et in gentilibus. Confidimus, inquit, ego ac socii mei, bonam uoluntatem nos habere in omnibus hominibus, bene uolentes conuersari tam Iudeos quam gentiles. Nolite aliquas accusationes aut detrectationes proferre, quoniam conscientia nostra in nullo nos reprehendit,  neque damnat quod bonam uoluntatem non habeamus erga uos.

Amplius autem deprecor uos hoc facere, quo celerius restituar uobis. uoluntatis quidem mee est uenire ad uos, ideoque attente deprecor uos pro me orare, ut cito desiderium meum impleatur ueniendi ad uos. Et notandum quod primo postulabat ab eis orationis suffragium ac deinde non simpliciter, sed tota intentione, et omni prorsus studio piam orationem pro eis ad Dominum fundit, inquiens:

Deus autem pacis qui eduxit de mortuis pastorem magnum omnium in sanguine testamenti eterni Dominum nostrum Iesum Christum. Deus pacis isto in loco intelligitur Deus Pater a quo uera pax procedit, qui est amator pacis, et qui nos pacificauit per omnia  sibi per sanguinem Filii sui, ipse eduxit pastorem magnum ouium de mortuis, id est de sepulcro, qui locus proprie mortuorum est, suscitans illum tertia die, iuxta quod ipse Filius appropinquans passioni orabat, dicens: Pater, clarifica Filium tuum , id est, suscita Filium tuum. Et quid dicit eidem Deus Pater in psalmo: Exsurge, gloria mea, exsurge, psalterium , id est chorus omnium uirtutum. Cui Filius: Exsurgam diluculo . Deus ergo Pater eduxit Filium suum de mortuis, hoc est de inferno uel de sepulcro, iuxta quod psalmus predixerat: Non dabis sanctum tuum uidere corruptionem . Et, ut ita dicamus, ipse Filius suscitauit semetipsum per potentiam uerbi. Nam sicut tota Trinitas creauit illum hominem in  utero uirginali, ita tota Trinitas eduxit illum a mortuis, quoniam indiuisibiliter operantur ille tres persone. Magnus autem pastor est Dominus iehsu qui ad pascua uite, et amena prata uirentis paradisi suas oues perducit. Ipse est pastor qui dicit in Euangelio: Ego sum pastor bonus . Oues eius sunt electi, de quibus ipse dicit: Oues mee uocem meam audiunt et sequuntur me, et ego uitam eternam do eis .

Aptet uos, id est preparet uos, perfectosque reddat, in omni bono, ut faciatis uoluntatem eius, faciens in uobis quod placeat coram se per Iesum Christum, qui est gloria in secula seculorum. Amen. Deus, inquit, pacis aptet uos in omni bono, hoc est faciat uos aptos in fide recta, in doctrina, in operatione perfecta,  ut possitis eius uoluntatem perficere, faciens ipse in uobis quod placeat illi. A uobis enim nichil boni habere potestis, nisi illo preueniente et subsequente, iuxta quod psalmus exorat, dicens: Misericordia eius preueniet me, et misericordia eius subsequetur me . Apostolus quoque alias dicit: Deus est qui operatur in nobis et uelle, et perficere . Hec autem omnia per Iesum Christum, in oratione perficit, quoniam per illum facti atque redempti sumus: et per illum quidquid boni habemus, nobis subministratur. Cui est gloria, id est Deo Patri et Iesu Christo, in omnia futura secula. Amen. Amen autem confirmatio est pro eo quod est fiat, uel ita est uerum ut dixit.

 Rogo autem uos, fratres, ut sufferatis uerbum solatii. Etenim per paucis scripsi uobis. Nota quod totam Epistolam unum uerbum appellauit nec dixit: Rogo uos ut sufferatis patienter uerbum admonitionis, quia pusillanimes erant; sed uerbum solatii, hoc est uerbum consolationis, uerbumque adhortationis. Non enim scripsi uobis multa, sed pauca, ad comparationem illorum que uobis dicerem, si presens essem, timens uobis oneri esse.

Cognoscite fratrem nostrum Timotheum dimissum. Timotheus cepiscopus erat beati Apostoli, et adiutor in predicatione, quem dicit dimissum a se, et ad predicationem directum, siue Athenis, ubi illum dimiserat fortassis Apostolus. Potest etiam intelligi quod in carcere retentus, tunc fuerit dimissus. Cum  quo, id est cum Timotheo, si celerius uenerit ad uos, uidebo uos. Mansuetiores eos uult reddere, dicens se paratum ad eos uenire.

Salutate omnes prepositos uestros et omnes sanctos. Sicut generaliter omnibus Hebreis hanc epistolam scripserat, ita generaliter omnes salute uigere optabat, non solum prelatos, sed etiam omnes subiectos, quos sanctos uocat, quia sancti fuerant in baptismate,  simulque blanditur eis, dum honorabiliter eos salutat, quatenus animaduerterent se diligi ab illo, non ad oculum, sed et ex toto mentis affectu. Salutant uos de Italia fratres. Apertissime his uerbis nobis innuit quia Rome hanc epistolam scripserit, que in regione Italica sita est, et sicut doctoribus uidetur, in carcere erat tunc temporis.

Gratia cum omnibus uobis. Amen. Gratia dicitur gratis data. Gratie autem nomine debemus hic accipere fidem perfectam cum exsecutione bonorum operum, remissionem quoque peccatorum, quam percipiunt electi tempore baptismatis, donum etiam Spiritus sancti, quod datur tam in baptismate quam per impositionem manus episcoporum, que omnia gratis a Deo dantur. Orat ergo Apostolus ut ista omnia illi  quibus scribebat possiderent. Oremus et nos Dominum pia supplicatione, quatenus per suffragium egregii sui Apostoli horum numerum nos possessores in presenti efficiat, fidemque quam docuit integerrime custodientes, bonisque operibus exornantes, ad contemplationem superne uisionis, Christo duce, pertingere mereamur. Amen.





HAYMONIS HALBERSTATENSIS EPISCOPI EXPOSITIONIS IN APOCALYPSIN B. IOANNIS LIBRI SEPTEM.

*



HAYMONIS PRAEFATIO.

 Legimus in Ecclesiastica historia beatum Ioannem a Domitiano impiissimo Cesare in Pathmos insulam relegatum, exsilio deportatum, metallo damnatum ob insuperabilem Euangelii predicationem, ut ibi forsitan secreta marmorum, uel terram foderet, aut his similibus preceptis deseruiret imperialibus, sicut legimus factum in passionibus sanctorum martyrum. Ubi quanto magis putabatur uinciri custodia humana, tanto magis metas humanitatis transcendens, meruit uidere celestia. Et cui certa negabantur spatia terrarum excedere, secreta sunt concessa penetrare celestia. Et quanto magis destitutus est humano solatio, tanto ei adfuit diuinum. Ibique meruit uidere hanc prophetiam de statu presentis et future Ecclesie, que inter reliquos  Noui Testamenti libros prophetia nominatur, sicut in sequentibus dicitur: Beatus qui legit uerba prophetie huius. Sed tanta distantia est inter hanc prophetiam  et eam que reuelata est ante aduentum Domini, quanta distantia est inter seruum et dominum, inter legem et Euangelium, inter Deum et hominem: quia quod illi cernebant a longe uenturum, hoc iste iam ex parte maxima factum et in presenti faciendum ostendit. Nam sicut beatus Ioannes Baptista idcirco maior habetur omnibus prophetis, quia quem illi predixerunt, iste digito demonstrauit, ita et hec prophetia maior est omnibus: quia ea que antiqua reuelanda predixit prophetia, hec reuelata ostendit. In hac autem reuelatione nichil historicum est accipiendum, quod ipsa uerba, si subtiliter inspiciuntur, docere probantur. Neque enim hoc fieri potest, ut pauca e multis dicamus, quod uiderit ueraciter equos in uisione, quorum ascensores haberent  loricas igneas et hyacinthinas et sulphureas. Tria namque genera uisionum patres nostri intelligenda dixerunt: primum scilicet corporale, sicut  uidemus per oculos corporis celum et terram, solem et lunam, ceteraque huiusmodi. Secundum spiritale, quod fit in exstasi, id est in excessu mentis, siue uigilantibus, siue dormientibus uiris, quando non res corporales, sed similitudines rerum corporalium intuentes, futura ibi presagant mysteria. Quod genus uisionis commune est iustis et reprobis, sicut Nabuchodonosor uidit lapidem precisum de monte sine manibus, et sicut Pharao septem boues crassos septemque spicas plenas, et cetera. Sed uterque quod uiderat, non intellexit, nisi et illi Daniel, et isti Ioseph mysterium uisionis reuelasset. Nec mirum si reprobi in his obscuritatibus solutione indigeant, cum etiam Daniel non intelligens quid significarent quatuor uenti qui pugnabant in mari  magno, accesserit ad unum de astantibus, et quesierit ab eo de his omnibus. Tertium genus est intellectuale, quod non fit per corporales res, neque  per similitudines, sed ipsa ueritas in mente manifestatur uidentibus, quod proprie electorum est. Tali modo locuti sunt prophete, quia ea que dicebant, uidebant et intelligebant. Unde et uidentes appellabantur, iuxta quod libri Regum historia manifestat, dicens: Qui enim propheta dicitur hodie, olim appellabatur uidens. Unde prophetie que ab ipsis prophetis uidebantur, uisiones dicuntur; unde est: uisio Isaie, uisio Amos et ceterorum. Et quia ista intellectualis est, idcirco utique subtilior aliis habetur. Hoc genere uisionis locutus est Ioannes, diuinitus sibi dum in mente tanta ostensa sunt sacramenta. Facta est autem hec ipsa reuelatio per angelum, sed ipse angelus figuram Christi tenuit, qui loquebatur per illum, sicut et ille qui olim  Moysi loquebatur. Unde idem Moyses aliquando dicit Deum ad se locutum fuisse, aliquando uero angelum.



LIBER PRIMUS.



CAPUT PRIMUM.


Apocalypsis Iesu Christi. Planior esset sensus, si dixisset adiuncto uerbo: Hec est Apocalypsis; sed hunc modum locutionis, qui cum diminutione uerbi fit, frequenter inuenimus in diuinis Scripturis. Unde nec Salomon ait: He sunt parabole Salomonis, aut: Hec sunt uerba Ecclesiastis, sed tantum: Parabole  Salomonis, et: uerba Ecclesiastis regis Ierusalem. Sic etiam Isaias dicit: uisio Isaie, absque ullo adminiculo uerbi. Sic et reliqui. Taliter autem loquentes, subauditiones necessarias tales sententias habere docuerunt. uerbi gratia, cum legimus: Apocalysis Iesu Christi, subaudiendum est: Hec est. Est autem Apocalypsis Grecus sermo, et Latine dicitur reuelatio siue manifestatio, eo quod in ea status presentis et future Ecclesie beato Ioanni, et in illo, Ecclesie sit manifestatus. Quam dedit illi Deus palam facere seruis suis. Et hic apertius esset, si dixisset, Qua; sed et hic modus locutionis sepe fit in Scripturis. Unde est: Bonum certamen certaui , pro eo quod est: Bono certamine certaui. Hec autem reuelatio ipsius Domini Iesu Christi, quam a  Deo accepit, ut sua reuelatione manifesta faciat seruis suis, que oportet fieri cito, sed in his uerbis utraque eius natura designatur: diuina scilicet, per hoc quod ipse cum Patre et Spiritu sancto cuncta reuelat mysteria: humana autem in hoc quod non solum a Patre et Spiritu sancto, sed etiam a seipso accepit, ut sua reuelatione manifestaret seruis suis que oportet fieri cito. Deus enim in hoc loco tota Trinitas intelligitur, a qua accepit ipse homo assumptus a uerbo Dei, ut ista mysteria suis reuelaret seruis, ubi etiam ipsa forma serui, domina predicatur seruorum. Seruis suis ea manifestauit, id est precepta sua sequentibus, quibus alibi dicit: Cum feceritis omnia que precepta sunt uobis, dicite:  Serui inutiles sumus . Non enim seruis Mosaice legis, id est Iudeis, non mundane sapientie philosophis deditis, sed gratie diuine subiectis, reuelatio celestis aperitur. Hinc Dominus in Euangelio dicit: Confiteor tibi, Domine Pater, quia abscondisti hec a sapientibus et prudentibus, et reuelasti  ea paruulis . Que oportet fieri cito. In his uerbis duo comprehenduntur, ut ea scilicet que finienda sunt cito accipiant terminum: et ea que inchoanda sunt, cito sumant initium. Ista tamen nequaquam finem acceptura sunt. Unde nec metuenda sunt tormenta que transeunt, sed ea metuenda sunt que in eternum perseuerant. Nec gaudia fugitiua sunt appetenda, sed iugi statu permanentia. Cito, id est in presenti tempore. Omne enim tempus presentis uite comparatum eternitati, quasi unius hore paruissimum est momentum. Unde et idem Ioannes in epistola sua dicit de hoc longissimo tempore: Filioli, nouissima hora est . Reuelat ergo Christus Ioanni, id est Ecclesie  sue, et ea que cito transeunt et ea que cito adueniunt, ut dum se temporaliter cernit affligi uel prosperari, cogitet breuitatem istius temporis, et quam uelociter transeant gaudia et tribulationes cum tempore, et quam uelociter appropinquent eadem sine fine mansura, ac per hoc nequaquam malorum prosperitatibus inuideat, sed potius in suis aduersitatibus gaudeat. Et significauit. Hoc loco, significauit, non ab ostensione, sed a signo positum intelligere debemus, et hoc esse dictum significauit, quod est, sigillauit; signum enim dicitur sigillum. Quo in loco questio oritur: quare hoc dicatur cum in sequentibus inueniamus dictum Ioanni ab angelo: Ne signaueris uerba prophetie libri huius ; sed sciendum est quia sacra Scriptura impiis signo clauditur,  fidelibus aperitur. Non enim propter fideles seruos, sed propter fures et latrones diuitie sub signaculo clauduntur. Sed dicendo ergo, significauit et infidelibus claudi, et fidelibus spiritali exercitio docuit aperiri. Unde et Danieli dicitur: uade, quia clausi sunt signatique sermones usque ad tempus prefinitum . Mittens per angelum suum seruo suo Ioanni. Iste angelus in figura Christi apparuit beato Ioanni, quia enim cum Patre et Spiritu sancto Filius unus est Deus, omnia reuelans, utique et angelum illum repleuit; atque in illis corde habitans, per eum locutus est Ioanni. Ipse autem Ioannes figuram Ecclesie tenet, sicut in sequentibus uidebimus. Cui Christus  non in sua natura, sed per angelum apparuit, sicut olim  fecit patribus. Expleto enim ministerio propter quod uenerat, uisus est etiam ab hominibus quandiu oportuit, donec quadragesimo die ascendit in celum; non deinceps per eam substantiam quam sumpsit a nobis apparere uoluit. Unde non corporalem eius presentiam debemus requirere, sed potius credere eum esse ubique in diuina maiestate. Totus itaque Filius Dei per diuinitatem erat in angelo, totus cum Patre et Spiritu sancto consistebat in celo quod nulli alii posse tribuitur, nisi illi incorporee et simplici nature, que tota in celis reperitur, tota in terris, tota sine loco in loco, tota sine parte in partibus. Quid est autem mirum, si post eius incarnationem angelus apparens, similis filio hominis dicitur, sicut in consequentibus inuenimus,  cum etiam angeli qui multo ante eius aduentum sanctis patribus apparuerunt, uiri uocantur? Quo in loco dicit beatus Ansbertus Ambrosius: Credi etiam potest beato Paulo apostolo Dominum, post suam ascensionem, non in sua natura apparuisse, sed potius per angelum tantum in ea forma, in qua recognosci ab hominibus solet. Quod hinc etiam probari potest, quia si beatus Paulus nuper conuersus, in sua eum substantia uidisset, consequens esset, ut pre omnibus dilecto discipulo, sibique ab adolescentia dicato, non per angelum, sed per semetipsum appareret. Quod dicit: Mittens per angelum suum seruo suo Ioanni, morem sanctorum Patrum tenet, qui in suis dictis sic de se quasi de alio loquuntur. Unde est: uir erat in terra Hus nomine Iob, etc.,  usque, recedens a malo . Et: Erat Moyses uir mitissimus super omnes qui morabantur in terra , et idem Ioannes sepe in Euangelio suo: Hic est discipulus ille quem diligebat iehsu.

Qui testimonium perhibuit uerbo Dei, et testimonium Iesu Christi. Perhibuit testimonium uerbo Dei Ioannes, cum dixit : In principio erat uerbum; et: Omnia per ipsum facta sunt; et: Erat lux uera que illuminat omnem, etc., que in eodem loco de diuinitate uerbi sequuntur. Perhibuit testimonium Iesu Christi, cum dixit: Et uerbum caro factum est, et habitauit in nobis . Non tamen diuidimus personas cum ista dicimus, sed utramque ostendimus naturam. Quod uero ait in his quecunque  uidit, subintelligendum est quecunque de incarnato Dei uerbo, siue in diuinitate, siue in humanitate cognouit. Aliud uero uidit oculis corporeis, atque aliud oculis mentis: oculis mentis uidit diuinitatem, oculis corporeis humanitatem. uidit eum ante omnia secula a Patre genitum, cum Patre omnia fecisse. uidit in fine temporum natum ex matre pro nostra salute, deinde passum, a iusto homine sepultum, a mortuis resuscitatum, atque in dextera Patris subleuatum, deinde ad iudicium uenturum. uidit itaque hec omnia, et testimonium perhibuit, et scimus quia uerum est testimonium eius. Sed quod fecit Ioannes, hoc etiam facit quotidie Ecclesia, cuius membrum ille fuit, et in cuius figura hanc Apocalypsin uidit, a cuius ore testimonium illius non recedit, quia indesinenter  doctrinis illius resistit.

Beatus qui legit et audit uerba prophetie huius, et seruat ea que in ea scripta sunt. Tempus enim prope est. In his uerbis duorum persone comprehenduntur: doctorum uidelicet, qui legunt et aliis exponunt, et auditorum, qui audiunt et retinent, et opere perficiunt ea que in ea scripta sunt. Licet enim hic liber multa habeat in se profunda mysteria, tamen multa sunt ibi, que etiam ad litteram custodita, magnam utilitatem et salutem prestant suis obseruatoribus. Seruant autem ea que in ea scripta sunt, qui fidem Christi et Ecclesie non uiolant, qui cauent prohibita, et implent iussa, metuunt minata supplicia, amant promissa celestia. Hinc autem liquido colligitur, quante sit auctoritatis, quanteque  excellentie, cum inter omnes libros Noui Testamenti hic solummodo prophetia nominatur, quam qui obseruauerit beatus esse perhibetur. Ad quod et subiungitur: Tempus enim prope est, iudicii scilicet, quando redditurus est unicuique iuxta opera sua. Ac si diceret: Felix qui fidei sacramentis imbutus, et que in his iubentur custodit, et que probibentur non presumit, quia et obseruationis tempus non longas moras innectit, et retributionis dies quodammodo in ianuis consistit.

Ioannes septem ecclesiis que sunt in Asia. Asie due sunt, maior scilicet et minor, que minor in sortem uenit beato Ioanni, in qua sunt septem ciuitates metropolitane quarum caput est Ephesus; sed cum maior minori iungitur, pene medietatem mundi occupant.  Huic tante regioni Deus omnipotens per suam misericordiam preposuit predicatorem beatum Ioannem, et ideo ille specialiter ecclesiis Asie suam dirigit prophetiam. uerbum quod loquitur septem ecclesiis Asie, utique omni Ecclesie dicit. Que cum una sit, septenario numero comprehenditur, quo sepe solet uniuersitas designari, iuxta illud: Septies in die laudem dixi tibi, uel propter innumera dona que percipit a Spiritu sancto, qui cum unus sit Spiritus replens orbem terrarum, id est uniuersam Ecclesiam; dicitur etiam septiformis a propheta super Dominum requieuisse propter septem, id est multiplicia dona sua, que prestat fidelibus. Una est itaque Ecclesia, sicut unus est Spiritus; unde et catholica  Grece dicitur, id est uniuersalis, et septiformis Spiritus munere est repleta. Unde et in Zacaria legimus , candelabrum totum aureum, habens super se septem infusoria et septem lucernas; quam etiam septiformem Ecclesiam Christo coniungi Isaias commemorat, dicens: Apprehendent septem mulieres uirum unum in die illa, dicentes: Panem nostrum comedemus , etc. uir iste unus Christus est quem septiformis Ecclesia complectitur, dicens: Panem nostrum comedemus, corpus scilicet tuum nobis a Deo datum manducabimus, uestimentis uirtutum ornabimur, tantummodo inuocetur nomen tuum super nos, aufer opprobrium nostrum, ut sis uir noster, ne improperando dicant nobis Iudei quod non habeamus uirum. Unde et Salomon dicit  , quia sapientia excidit sibi columnas septem, columnas septem excidit, et domum fecit, quia ab amore presentis seculi dura corda gentilium septiformi spiritu implenda separauit, atque ad fortitudinem celestis edificii erexit. Recte etiam hoc numero septenario, qui constat ex tribus et quatuor, Ecclesia comprehenditur, que in quatuor mundi partes diffusa inconcussa mente et fide obseruat sancte Trinitatis fidem. Cuius numeri mysterium etiam unusquisque homo in se continet, qui utique membrum est huius Ecclesie, dum ex quatuor constat humoribus, quatuor pollet uirtutibus, et diligit Deum ex toto corde suo, et ex tota anima sua, et ex tota uoluntate sua. Nam tribus spiritaliter, et quatuor corporaliter uiget. In dilectione  enim Dei, tribus qualitatibus spiritaliter excitatur. Ipse uero corporaliter ex materia calida et frigida, humida et sicca componitur. Asia, interpretatur elatio. Elatio autem et in bonam et in malam ponitur partem, nec semper pro uitio ponitur, sed aliquando culmina uirtutum designat. In bono ponitur, ut illud Isaie : Ponam te in superbiam seculorum. Sustollam te super altitudinem terre. Altitudines terre sunt diuitie, honores, dignitates. Super altitudines has Deus omnipotens posuit Petrum, Paulum, et ceteros qui primum fundamentum Ecclesie iecerunt. Nam sicut cum montem quisquis conscendit, eo paulisper cetera subiacentia despicit, quo ad altiora plus gressus tendit, ita qui intentionem nititur figere in summis, eo amplius  terrena despicit, quo amplius eleuatur ad celestia, et quod prius in imo positus super se credidit, post ascendendo proficiens, sub se esse cognoscit. In hac bona elatione consistit Ecclesia, quia terrena omnia calcans, mente celos inhabitat, dicens cum Apostolo: Nostra conuersatio in celis est . Quod si etiam elationem in contrariam partem intelligere uoluerimus, neque in hoc a sano intellectu recedimus, quia multi a sua superbia deiecti sunt per gratiam Christi atque humiliati; ad quos etiam, quia membra sunt Ecclesie, hec pertinet reuelatio. Impletum hoc cognoscimus in Paulo, qui prius fuit superbus Ecclesie persecutor, deinde factus est piissimus predicator. De superbis enim atque elatis  quotidie Christus suam Ecclesiam per internam gratiam uocans, mitissimam reddit et humilem.

Gratia uobis. Gratia dicitur gratis data, non merces reddita, sed uenia gratis collata, que gratia specialiter in hoc est accipienda, quia sine merito hominum misit Deus Filium suum, qui nos suo sanguine redemit, et ad filiationem Dei perduxit. Unde et sequitur et pax, quia uidelicet ipse per suam passionem genus humanum Deo Patri pacificauit. Et notandum quod non dicitur, pax et gratia, sed premittitur gratia ac deinde subiungitur pax, quia nullus ad pacem reconciliationis uenire poterit, nisi hunc gratia misericordie precesserit, quia ut ad pacem Dei uenire possimus, a Dei gratia peruenti sumus; generaliter autem omnia que a Deo percipimus, siue  in fide, siue in opere, in abstinentia, in ieiunio et in ceteris, gratis a Deo nobis tribuuntur sola illius misericordia. Querendum est in hoc loco cur in dato gratie, nominato Filio et Spiritu sancto, persona Patris reticetur? Nam cum dicit: Ab eo qui est, et qui erat, et qui uenturus est, Filium in his uerbis ostendit, quod maxime ex hoc probat, cum subiungit: Qui uenturus est, ad iudicium scilicet, ut reddat unicuique iuxta opera sua. Pater enim non iudicat quemquam, sed omne iudicium dedit Filio , qui solus cum Patre et Spiritu sancto habet esse, quia semper est immutabilis, unde Psalmista: Tu autem idem ipse es . Sunt etiam angeli, sed mutabilitatem passi sunt, quando unus eorum motus per superbiam cecidit. Sunt homines, sed  mutabiles. sicut primus homo mutatus est, et ex iusto factus est iniustus, ex bono impius, ex immortali mortalis. Omnis enim creatura mutabilis comparata eternitati, quasi non est, ideoque specialiter esse habere dicitur, qui semper idem est. Erat uero, quia antequam de beata uirgine nasceretur in tempore, cuncta cum Patre fecit tempora, iuxta illud: In principio erat uerbum ; et: Omnia per ipsum facta sunt . uenturus est ad iudicium, iuxta illud angelorum promissum: Sic ueniet quemadmodum uidistis eum euntem in celum . Cum itaque hec non nisi soli Filio congruere uideantur, et hanc gratiam Ecclesia iustorum a Patre et Filio atque Spiritu sancto percipit, quia quorum inseparabilis est unitas, inseparabilis est etiam operatio, quod sibi uult hoc,  quod solummodo mentio fit Filii uel Spiritus sancti? Sed sciendum quia mos est sacre Scripture ut ubi unius fit mentio persone de Trinitate, tota simul Trinitas intelligatur. Ergo ubi in persona Filii fidelibus gratiam tribuere legentes audiuimus, simul in ipsa datione Patrem et Filium et Spiritum sanctum intelligere debemus. Iterum queritur, cum sit unus Spiritus qui replet orbem terrarum, cur Ioannes in hac reuelatione septem spiritus introducit? nimirum propter septenariam, id est multiplicem eius operationem. Simplex itaque est proprietate nature, multiplex uero gratiarum distributione. Hinc Salomon dicit eumdem spiritum unicum et multiplicem. Et a septem spiritibus, que in conspectu throni eius  sunt. Thronus Dei sunt angeli sancti et homines iusti, in quorum mentibus per fidem requiescit. Unde est: Anima iusti sedes est sapientie . In cuius throni conspectu Spiritus sanctus est, quia in sanctorum memoria  requiescit, et illos possidet, eorumque opera disponit, et ad Dei amorem et proximorum accendit dilectionem, ad quem etiam specialiter remissio pertinet peccatorum, que fit in baptismate opere Spiritus sancti; unde Dominus dicit apostolis: Accipite Spiritum sanctum: quorum remiseritis peccata, remittuntur eis . Quare septem spiritus dicantur, supradictum est.

Et a Iesu Christo, qui est testis fidelis. Quia de Christo erat plura locuturus, iterum repetit eius  personam, dicens: Et a Iesu Christo, qui est testis fidelis, id est uerax, quoniam Patri perhibet testimonium, dicens Iudeis: Pater in me manens, ipse facit opera ; et: Hec est uita eterna, ut cognoscant te ; et: Sic Deus dilexit mundum, ut Filium suum unigenitum daret ; et: Ego a meipso non ueni ; et multa his similia. Sed sicut Filius est testis fidelis, ita etiam Pater, ita et Spiritus sanctus. Ait enim Pater de Filio, testimonium illi perhibens: Hic est Filius meus dilectus, in quo mihi complacui . Ipseque Filius de Spiritu perhibet testimonium cum dicit: Spiritus est qui uiuificat ; et: Spiritus ubi uult spirat ; et: Paracletus ipse uos docebit omnia . Spiritus quoque sanctus  de Filio testimonium dicit quod sit ueritas, sicut scriptum est: Spiritus est qui testificatur, quoniam Christus est ueritas ; et ipse Filius dicit: Ille testimonium perhibebit de me . Unde sciendum est quia sicut hi tres unum sunt, sic eorum testimonium unicum est, quanquam alterius testimonio alter insinuetur. Specialiter autem Filius testis uocatur, quia pro testimonio ueritatis usque ad mortem peruenit carnis, quia et cum omnis Ecclesia in predicatoribus Christo testimonium perhibebat, illi specialiter testes uocantur, qui pro Christi nomine moriuntur. Primogenitus mortuorum. Primus homo ea conditione creatus est, ut nisi peccasset, immortalis mansisset; sed quia peccauit mortuus est, et rediit in matrem suam, hoc est in terram, de  qua fuerat conditus, dicente sibi Domino: Terra es, et in terram reuerteris, de qua assumptus es . Quia formatus ex limo terre in animam uiuentem, quasi ex matris utero uiuus processerat. Postquam autem factus est ille mortalis, genuit filios mortales et peccatores, qui omnes mortui in matrem suam reuertuntur. ueniens Deus ergo in carne, eadem lege mortuus est, atque in utero matris sepultus. Sed quia tertia die a mortuis iam uicturus in eternum surrexit, et mors illi ultra non dominabitur, primogenitus mortuorum appellari debuit; licet enim surrexerint alii ante, sicut Lazarus, tamen non surrexerunt in eternum uicturi, quia terum mortui carnis debitum soluerunt. Unde non  surrexisse uel uixisse computandi sunt. Ille ergo primogenitus mortuorum recte uocatur, quia sic surrexit a mortuis, ut ultra non moreretur. Potest et aliter intelligi: omnes electi qui se mortificant, cum uitiis et peccatis, et uoluptates carnis in se occidunt, mortui sunt peccato, et uiuunt Deo quorum primogenitus digne uocatur Christus, quia peccatum non fecit, et mortificationem uite carnalis ostendit. Et princeps regum terre. Reges terre appellantur omnes electi qui uitiorum tyrannidem in se consurgere non sinunt, sed eis iure damnantur. Possunt autem et reges terre specialiter intelligi predicatores, qui dum corda carnalium a prauitate restringunt, super terram ut reges imperant, ceterum bonis et spiritualibus uiris in nullo se  preferunt. Hinc est quod Petrus Cornelio se cequalem fatetur ; Ananie uero animam gladio uerbi perimit .

Sciendum est autem quia predicatores Ecclesie etiam ipsis carnalibus ita dominari appetunt, quatenus et compassionem nature, et uitiis rectitudinem exhibeant. Eorum itaque princeps est Christus, qui est rex regum, et Dominus dominantium, de quo adhuc sequitur: Qui dilexit nos, et lauit nos a peccatis nostris in sanguine suo. Quo enim amore Filius Dei nos dilexerit, passiones illius ostendunt quas pro nobis pertulit. De hac dilectione ait Apostolus: Christus dilexit Ecclesiam, et tradidit semetipsum pro ea . Ad cuius etiam dilectionem imitandam hortatur fideles, dicens: Ambulate in dilectione  sicut et Christus dilexit nos, et tradidit semetipsum pro nobis; dilexit autem nos pulcher fedos, pius impios, sine peccato peccatores, nec quales eramus nos dilexit, sed quales ipsa dilectione nos fecit; unde et subditur: et lauit nos a peccatis nostris in sanguine suo. Iste et amor ineffabilis et incomprehensibilis, quia cum pro iuxto uix aliquis moriatur, Christus secundum tempus mortuus est pro impiis, ut nos offerret Deo, iustus utique pro iniustis. Et cum essemus maculati delictis, lauit nos suo sanguine, ut exhiberet sibi Ecclesiam non habentem maculam aut rugam, uel aliquid huiusmodi. Qui etiam sanguinem sue passionis uertit nobis in mysterium ablutionis, ut in fide mortis eius baptizati, ab omnibus mundemur peccatis. Hinc Apostolus dicit:  Quicunque baptizati sumus in Christo Iesu, in morte ipsius baptizati sumus . Est autem et secundum baptismum effusio lacrymarum, quo momentis singulis baptizantur publicani et peccatores, quomodo uidelicet Maria post multas criminum lacrymas, et Petrus ablutus est post ternam Domini negationem.

Et fecit nos regnum et sacerdotes Deo et Patri suo Per hanc sententiam omnes electi, sacerdotes demonstrantur, qui supra reges fuerant appellati. Quia enim caput fidelium rex est et sacerdos, congruenter et membra capitis, reges et sacerdotes uocantur. Quibus per Petrum dicitur: uos estis genus electum, regale sacerdotium . Ipsi enim sunt reges,  ipsi et sacerdotes et sacrificium et altare, quia et tumultus carnalium uoluptatum contra se insurgentes ut reges refrenant, et sacrificium laudis et mortificationis Deo immolant, corpusque suum a presentis seculi cupiditatibus mortificant, ut hostia uiua fiant. Ipse itaque Unigenitus Patris, rex et sacerdos, fecit suos electos reges et sacerdotes, quos reges terre constituit, et ipso opere sacerdotes monstrauit. Quod autem dicitur, Deo et Patri, non due nature, nec due persone, sed una ostenditur; ubi etiam Spiritus sanctus iuxta regulam premisse intelligentie pariter intelligitur. Ipsi gloria et imperium in secula seculorum. Amen. Filio scilicet, qui nos fecit, et qui nos sacerdotes fieri uoluit, ubi etiam amborum accipimus caritatem, que est Spiritus  sanctus.

Ecce uenit cum nubibus. In nube uenturus est Dominus ad iudicium, quia in nube ascendit in celum. Sic enim dixerunt angeli apostolis: Quid statis aspicientes in celum? Hic iehsu sic ueniet, quemadmodum uidistis eum euntem in celum . Nubium autem sepe fit mentio in sacro eloquio, unde legimus in Exodo, quod omnipotens Deus in nube filios Isrel eduxit de Aegypto. Tabernaculum quoque Moysi et templum Salomonis nubes impleuit, et in Domini transfiguratione Moysen et Eliam nubes obumbrauit. In nubibus etiam sancti uenturi sunt ad iudicium, iuxta illud Apostoli, quia rapiemur obuiam Christo in nubibus . Illa autem nubes que filios Isrel illuminabat, et Aegyptios tenebris circumdabat,  Domini significat clementiam, que illuminat perfectos, et obcecat reprobos. Ita quippe ueniens Dominus ad iudicium, apparebit blandus iustis quos etiam illuminabit, dum ad contuendam suam maiestatem eos perduxerit; et terribilis reprobis, quos in tenebroso carceris loco constituet. De quo in Euangelio dicitur: Inutilem seruum proiicite in tenebras exteriores; illis enim dicet: uenite, benedicti Patris mei; istis autem: Ite in ignem eternum, qui paratus est diabolo . Nam et hoc quod Aegyptii et filii Isrel ad se non poterant accedere, hoc significat quod Abraham diuiti respondit: Inter nos et uos chaos magnum firmatum est . Aliquando etiam nubes corpus Christi significat, ut illud: Ecce Dominus ascendet super nubem leuem, et  ingredietur Aegyptum . Super nubem quippe leuem ascendit, et in Aegyptum uenit, quando carnem humanitatis nostre assumens, sine grauedine peccati in mundo apparuit. Nubes autem pluraliter, sanctos significant predicatores, qui pluunt uerbis, et coruscant miraculis; de quibus per prophetam dicitur: Et nubibus mandabo ne pluant super eam , hoc est, super uineam imbrem. Cum his nubibus, hoc est, cum multitudine sanctorum uenturus est Dominus ad iudicium, quia in eorum cordibus habitabit; unde est: Dominus ueniet ad iudicium cum senioribus populi sui . Et uidebit eum omnis oculus. Omnem oculum usitato more locutionum, pro omni homine positum hic accipiamus.  Omnis itaque oculus, id est omnis homo, qui tunc resurrexerit, uidebit eum corporaliter, siue ad uitam, siue ad mortem; non autem animalium quorum uis in sanguine est, et cum moriuntur esse desinunt, oculus enim uidebit, sed potius oculus hominum. Alia translatio dicit: uidebit eum omnis oculus talem, qualem scilicet despexerunt, et qualem credere noluerunt, et tunc implebitur: uidebit omnis caro salutare Dei . Et qui eum pupugerunt, subaudis uidebunt eum, Iudei scilicet, qui crucifixerunt eum lingua, sicut Marcus dicit : Erat autem hora tertia, et crucifixerunt illum, clamantes: Reus est mortis; et milites Pilati uidebunt eum quem illudentes crucifixerunt; uidebunt autem non ut iam contemnant, sicut prius irridebant, insultent, ac letentur,  sed ut paueant, gemant, lugeant et tristentur, unde et subditur, et tunc plangent se super eum omnes tribus terre, id est, omnes reprobi terrena desiderantes, et per desiderium terram inhabitantes, honoribus semetipsos extollentes, in luxuriis degentes, quibus Dominus dicit: ue uobis diuitibus, qui habetis consolationem uestram . Precipue autem hi plangent se super eum, qui eum pupugerunt. Magis autem dolebunt miseri quia talem perdent Dominum quam quod atrocissimum inciderunt tormentum. Etiam: Amen. Quod est apud Latinos etiam, hoc apud Hebreos amen; utrumque autem est aduerbium affirmantis. Dicit ergo: Etiam, amen, ac si diceret ingeminando: uerum est, uerum est, et mutari non potest, quia plangent se super eum  omnes tribus terre. Cognoscite eum pro certo futurum, quod tali sententia firmat.

Ego sum alpha et omega, principium et finis. Hic iam manifeste ostenditur, quia angelus qui hec Ioanni nuntiauit, personam Dei in se habebat, cum dicit: Ego sum alpha et omega, principium et finis. Similiter et ipse Ioannes qui hec dicit nobis, tale est et quod Paulus dicit: An experimentum queritis eius qui in me loquitur Christus?  et Dauid: Attendite, popule meus, legem meam . Alpha apud Grecos, Latinos, et Hebreos, principium est elementorum; quod enim apud nos A, hoc est apud Grecos alpha, apud Hebreos aleph. Porro omega finalis est elementorum apud Grecos. Quid autem sit alpha et omega, manifestat, cum subiungit:  Principium et finis; principium scilicet, ante quem nullus, finis uero, post quem nullus; uel principium, a quo omnia sumunt initium, finis uero, in quem cuncta terminantur; uel principium, quia in principio erat uerbum, finis, quia uerbum caro factum est, unde et ipse per Isaiam dicit: Ante me non est formatus Deus, et post me non erit . Nam et quod Ioannes, imo angelus ex persona Dei hoc dicat, manifestat cum subiungit: Dicit Dominus Deus, qui erat, et qui est, et qui uenturus est omnipotens. Quod iam supra expositum est.

Ego Ioannes frater uester. Hucusque prefatio sequentis libri, exhinc historia incipit. Loquitur autem ecclesiis Asie, quibus et se equalem ostendens, humilitatis  causa dicit: Ego Ioannes frater uester in fide, et particeps in tribulatione et regno, et patientia in Christo Iesu. Quo in loco duo sunt simul coniungenda, tribulatio scilicet et patientia. Tribulatio enim et patientia pertinent ad caput et ad membra, regnum autem solummodo ad caput. Particeps Christi fuit Ioannes in tribulatione et patientia, quia sicut Christus passus est opprobria, irrisiones, colaphos, et uerbera, ita et beatus Ioannes qui flagellatus legitur in Actibus apostolorum, et a Domitiano in fluentis olei dolium missus, ad ultimum ab hominibus separatus est. Particeps quoque fuit in patientia, quia sicut Christus patienter sustinuit passionem, et suos crucifixores diligebat, pro quibus orabat, dicens: Pater, ne statuas illis hoc peccatum : ita  et beatus Ioannes diligebat eos qui ei mala inferebant, et pro illis orabat. Regnum autem proprie ad caput pertinet, qui est regnum perpetuum sanctorum suorum. Neque enim aliud regnum est suis daturus electis quam seipsum, quibus dicturus est: uenite, benedicti Patris mei , quasi dicat: uenite, membra, regnate post tribulationem in capite, quia ego regnum uestrum; de hoc regno ipse dicit Iudeis: Regnum Dei intra uos est . Considerandum denique quia in tribus participem se dicit Ioannes, in tribulatione scilicet, et regno et patientia; sed media horum est regnum, nec potest possideri, nisi et hinc tribulatio exercuerit, et illinc patientia defenderit. Tenet enim in hoc loco personam omnium fidelium.

 Fui in insula que uocatur Pathmos propter uerbum Dei et testimonium Iesu Christi. Quatuor rebus hic suam confirmat narrationem: persona, cum dicit: Ego Ioannes; loco, cum se in Pathmos insulam relegatum ostendit; causa, quare hec passus sit, propter uerbum scilicet Dei, et tempore, id est die Dominica. Fui in insula que uocatur Pathmos; historia nota est, beatum Ioannem scilicet in Pathmos insulam relegatum propter uerbum Dei, cui testimonium perhibebat, dicens: In principio erat uerbum; et propter testimonium Iesu Christi, quod ei perhibebat, quod scilicet esset uerus Deus et uerus homo; et cui negabatur terra apertum est celum. Interpretatur autem Pathmos fretum; ibi quippe amplius feruet mare, quod fretum dicitur, ubi angustius est: et  ideo non inconuenienter per nomen istius insule angustia passionis exprimitur, quam patiebatur beatus Ioannes, sicut ceteri quorum personam gerebat. Quanto magis enim sancti in presenti uita affliguntur, eo amplius illis secreta celestia manifestantur. Unde Paulus in carcere positus dicebat: Nostra autem conuersatio in celis est . Sustinent quoque et ipsi mali penas, quia homicide interficiuntur, in carceribus recluduntur; sed non pena facit sanctos, sed iustitia. Sustinet plerumque iustus similia, sed iustus propter iustitiam coronatur, iniustus uero propter iniquitatem damnatur. Hinc Psalmista dicit: Iudica me, Deus, et discerne causam meam . Unde bene propter uerbum Dei et testimonium  Christi se dicit relegatum, non propter homicidium aut cetera crimina. Ex illis quippe erat unus quibus dicit Dominus: Beati eritis cum uos oderint homines, et separauerint uos, et exprobrauerint, et eiecerint nomen uestrum tanquam malum propter me , et alibi: Gaudete quod nomina uestra scripta sunt in celo . Omnis enim qui idcirco patitur passionem, quia diuinitatem et humanitatem Filii Dei predicat, beatus erit, et talibus secreta celestia reuelabuntur, cum ad uisionem sui peruenerint Creatoris.

Fui in spiritu in die Dominica. Hic iam aperte demonstratur, beatum Ioannem hanc uisionem non corporaliter, sed in spiritu uidisse. Non tamen in somnis, sed in exstasi raptus est, sicut et Ezechiel,  qui cum sederet in domo sua, et senes Iuda sederent coram illo, ductus est mente in Ierusalem. Itaque sicut dictum est, nichil per corpus uidit uel audiuit, uel sensit, uel intellexit, uel ipsam carnem funditus deseruit, quando hanc reuelationem uidit, sed docendus eius spiritus, a Spiritu docente assumptus est, ut alta et mystica posset intueri. Notandum autem quod se non in die sabbati, aut sexta feria, sed in die Dominica raptum fuisse dicit. Solet enim qualitas rerum ostendi pro qualitate temporum. Hinc est quod Abraham in feruore fidei sue angelos meridie uidit, et Loth in perditione Sodomorum uesperi, Adam post meridiem; Salomon quoque sapientiam non seruaturus in nocte percepit. Ita ergo in hoc loco per diem Dominicam aperte fides  intelligitur, que iam manifesta erat in toto mundo, quando ista uidebat beatus Ioannes. Iam enim Apostoli profecti predicauerunt ubique, et iam corporalis illius uacatio sabbati in spiritualem transierat. Ecclesia quoque quam beatus Ioannes significabat, iam facta carnis mortificans, in lucem Spiritus assurgebat; et omnes electi in die Dominica sunt, quia ad gaudia future resurrectionis hilarescunt.

Et audiui post me uocem magnam tanquam tube, dicentis mihi: Quod uides scribe in libro. Sicut in spiritu positus spiritualia uidit, sic ea que audiuit uox spiritualis fuit; scilicet, qui extra corpus per contemplationem eductus fuerat, quemadmodum dorsum habebatur. Non enim per corpus ista uidit, ut post dorsum corporis aliquid uideret; sed facies  illius intelligitur ipsa uis contemplationis, que extendebatur ad ea que uidebat, dorsum uero obliuio de presentibus, ex quibus eductus per spiritum iam uidebat. Idcirco itaque celestibus intentus, uocem in his que oblitus fuerat audiuit, ut faciem mentis ad ea conuerteret, et ea que uidebat auditoribus profutura scriberet, ita et sancti post se omnia presentis uite gaudia habent, et in ante se extendunt, pro nichilo ducentes omnia temporalia, dum considerant future uite gaudia, iuxta illud Apostoli: Unum quod retro est obliuiscens, in anterioribus me extendo, sequens brauium eterne uocationis . Sic autem dicitur ei: Quod uides scribe in libro, ac si diceretur: Quod uisurus es. Necdum enim aliquid  uiderat, sed tantum ad uidendum eleuatus fuerat. Librum autem memoriam eius appellat, id est: ea que uides reconde in mente tua, et aliis etiam manifesta, nam quod libri significent corda hominum et conscientiam, testatur Daniel qui dicit: Antiquus dierum sedit, et libri aperti sunt, et alius liber qui est uite . Sic etiam fidelibus dicitur, ut quod uident, id est quod intelligunt, et ipsi in cordibus suis recordant, et aliis etiam manifestare studeant. uox autem hec siue in Ioanne, siue in Ecclesia, recte magna uocatur, quia non de mediocribus, sed de summis loquitur. Que etiam quasi tuba dicitur, quia per ora predicatorum sonat, quibus per Isaiam dicitur: Quasi tuba exalta uocem tuam . Nam et bene uox quam audiuit Ioannes, et in illo Ecclesia,  tanquam uox dicitur tube, que ab interioribus sine strepitu sonum accipit quem profert exterius, quia uidelicet ille sine sono uocis audiuit prius in corde, quod postmodum sonuit exterius in uoce, quia aliter ad prophetas diuina uox sonuit, atque aliter ipsi postea locuti sunt. Deus enim locutus ad illos in corde sine sono uocis, ipsi autem postea locuti sunt, operantes uerba cum lingua carnis.

Et mitte septem ecclesiis, id est generali Ecclesie; quia sicut supra dictum est, in septenario numero uniuersitas exprimitur fidelium. Nam et quod uni illarum loquitur, utique omnibus ecclesiis loquitur. Unde et in sequentibus dicit: Qui habet aurem, audiat quid Spiritus dicat ecclesiis .

Epheso. Ephesus interpretatur uoluntas siue consilium  meum. Quo nomine generaliter omnis Ecclesia comprehenditur, in qua est Dei uoluntas per fidem, spem et caritatem, ceteraque bona opera. Unde et ipsa non suam, sed Dei potius uoluntatem in se fieri optans, dicit quotidie in oratione, ut non sua, sed Dei in ea fiat uoluntas. Cui etiam a Domino per prophetam dicitur: Non uocaberis ultra derelicta, et terra tua desolata, sed uocaberis uoluntas mea in ea . Que etiam bene consilium meum dicitur, quia uidelicet non suum, sed Dei sui sequitur consilium, audiens illud Salomonis: Audi consilium, et suscipe disciplinam ut sis sapiens in nouissimis tuis ; et iterum: Omnia fac cum consilio, et post factum non penitebis ; quod reprobis contradicitur: Despexistis omne consilium  meum ; et alibi: Non est uoluntas mea in uobis , ait Dominus. Sciendum autem quia uoluntas pertinet ad caritatem, qua sancta Ecclesia non timore cogente Domino seruit, sed sponte Creatori se subdit, dicens cum Psalmista: uoluntarie sacrificabo tibi . Consilium autem ad correctionem, quia quamuis quidam in suis permanere sceleribus omnimodis uelint, fit ad eos tamen per Dei misericordiam sermo correctionis, ut reiecto errore consilium salutis percipiant. Sic enim correctus est Saulus, cui erat consilium ut nomen Christi deleret de terra, et ex lupo factus est agnus. Consilium autem Christi sancta Ecclesia accipit, quia et a peccatis se custodit, et ut perfectionem consequatur,  sequitur eius consilium, quo ait cuidam: Si uis esse perfectus, uende omnia que habes et da pauperibus, et ueni sequere me, et habebis thesaurum in celo.

Smyrne. Smyrna dicitur canticum eorum: quorum canticum nisi electorum? Idem est canticum, de quo Psalmista dicit: Cantate Domino canticum nouum . uerum hec uerba non uni tantum ecclesie dicuntur, sed tantum generaliter Ecclesie uniuersali conueniunt. Ad cuius membra pertinebant apostoli, quibus Dominus dicebat: Mandatum nouum do uobis . Ipsa enim diligendo Deum et proximum, canticum nouum cantat, qui adimplet hoc mandatum. Cantat etiam canticum nouum, quando mysterium incarnationis, passionis, ac resurrectionis  eius concelebrat. Perfectius autem in futuro cantabit, quando uidebit in re quod nunc uidet in spe, et implebitur illud: Beati qui habitant in domo tua, Domine . Unde Ezechiel dicit  se uidisse librum, in quo erat scriptum carmen et lamentationes et ue. Qui enim ibi uoluerit cantare carmen, hoc est canticum nouum, necesse est ut in presenti uita habeat lamentationem deflendo sua et aliena peccata. Qui uero in presenti contempserit habere lamentationem, ue illi sine dubio in futuro erit, ut illis sine fine habentibus ue, isti sine termino Alleluia decantent uicturi.

Pergamo. Pergamus interpretatur diuisio cornuum. Cornua significant regna, ut habes in libro Danielis et in Zacaria; cornua ergo Christi intelliguntur  sancti ad regnum illius uenturi: sed sicut Christi cornua eius membra sunt quibus regnum daturus est perpetuum, ita sunt cornua diaboli eius membra que cum eo damnabuntur. Inter hec itaque cornua, id est inter iustos et reprobos, et inter regnum Christi et diaboli, sancta Ecclesia facit diuisionem, quia segregat bonos a malis, superbos ab humilibus iudicio sententie, dicens: Omnis qui se exaltat, humiliabitur . De his cornibus et Psalmista dicit: Omnia cornua peccatorum confringam, et exaltabuntur cornua iusti . Hinc enim discernitur Christi regnum et diaboli, humilitate scilicet regnum Christi eleuatur, superbia uero regnum diaboli deiicitur.

Thyatire. Thyatira dicitur illuminata; quo nomine  generaliter Ecclesia designatur, que illuminata est ab eo qui illuminat omnem hominem uenientem in hunc mundum, cui Apostolus: Fuistis aliquando tenebre, nunc autem lux in Domino , de qua et Isaias: Populus qui ambulabat in tenebris .

Sardibus. Sardis sonat in lingua latina principi pulchritudinis, apta subauditur et ornata. Cui scilicet, nisi illi de quo Psalmista dicit: Speciosus forma pre filiis hominum , et in Canticis canticorum: Ecce tu pulcher es, dilecte mi . Huic itaque principi pulchritudinis est apta et preparata Ecclesia per ornamenta uirtutum; unde et per Psalmistam dicitur: Astitit regina a dextris tuis in uestitu  deaurato ; et in Canticis canticorum: Murenulas aureas faciemus tibi .

Philadephie. Philadelphia dicitur saluans hereditatem Dei. Ipsa enim Ecclesia hereditas dicitur, de qua Pater ad Filium: Postula a me, et dabo tibi gentes hereditatem tuam , et de qua coloni mali uidentes heredem, dixerunt: Hic est heres, uenite occidamus eum, et nostra erit hereditas . Ipsa est ager Dei, ipsa et uinea, que per predicatores suos ita saluare satagit semetipsam, ut fide et opere Deo placeat, et ab illius uoluntate nunquam recedat.

Laodicie. Laodicia uertitur in nostra lingua tribus amabilis Domino, siue fuerunt in uomitu. Tribus nomine sacra Scriptura sepe utitur; unde est: Illuc  enim ascenderunt tribus Domini . A tribus scilicet ordinibus, qui forsitan erant in populo Iudeorum, sicut fuerunt apud Romanos, in senatoribus scilicet, militibus, et agricolis, ita et Ecclesia eisdem tribus modis partitur, in sacerdotibus, militibus, et agricultoribus, que tribus amabilis dicitur, iuxta quod Apostolus dicit: Qui dilexit nos, et lauit nos a peccatis nostris. Et ipse Dominus: Sic dilexit Deus mundum, ut Filium suum unigenitum daret . Porro quod dicitur fuerunt in uomitu, ad reprobos pertinet, qui simul permixti sunt bonis, sicut in area grana cum paleis. Qui etiam sua presentia grauant sanctos, ueluti noxii cibi. Unde et necesse est ut eiiciantur de corpore Christi. Tales utique fuerunt heretici, qui eiecti sunt ab Ecclesia,  de quibus Ioannes dicit: Ex nobis exierunt, sed non erant ex nobis ; et Psalmista: Expelle eos quoniam irritauerunt te, Domine . In quorum etiam persona in sequentibus huius prophetie uerbis dicitur: Quia tepidus es, incipiam te euomere ex ore meo .

Et conuersus sum ut uiderem uocem que loquebatur mecum. Hic liquido claret, non corporalem, sed spiritalem uocem Ioannem audisse, quia non ut audiret, sed ut uidere dicit se conuersum. Quod utique iuxta corporis sensus impossibile esse cognoscitur, non enim uox unquam uideri potest. Sed ille raptus spiritu ad summa contemplanda, nichil aliud audiuit quam uidit, quia hoc est illic audire quod uidere, hoc uidere quod audire. Ecclesia quoque que in  Ioanne figuratur, post se uidet uocem, quia mysteria que in se uidet completa, in lege et prophetis considerat prenuntiata; sic enim scriptum est in Genesi: Erunt duo in carne una , Christus scilicet et Ecclesia. Unde Paulus: Ego autem dico in Christo et in Ecclesia .

Et conuersus uidi septem candelabra aurea, et in medio septem candelabrorum aureorum similem Filio hominis. Septem candelabra aurea hoc ipsum significant quod septem ecclesie, id est uniuersalem Ecclesiam, dum uerba eorum lumen scientie simul et amoris incendium prebent, donis septiformis Spiritus refertam. Sed non incongrue in septem candelabris aureis figuratur; habet enim Ecclesia aureum  colorem, quia refulget diuina sapientia, de qua scriptum est: Thesauris desiderabilis requiescit in ore sapientis. Habet lucernam, quia lucet uerbo et exemplo, iuxta quod Paulus dicit: In medio nationis praue et peruerse, inter quos lucetis sicut luminaria in mundo, uerbum uite continentes . Habet quoque et longitudinem in longanimitate spei et perseuerantiam, dicente Domino: Qui perseuerauerit usque in finem, hic saluus erit . Quia etiam candelabrum tundendo producitur, satis conuenit Ecclesie, que diuersis afficitur in hoc seculo pressuris, inter quas consolationem adhibet illi Dominus dicens: Cum ambulaueris in igne, non combureris, et flamma non ardebit in te ; et per Prophetam: Conuertam manum meam ad te, et excoquam  ad purum scoriam tuam . Et bene in medio septem candelabrorum aureorum uidet Ioannes similem Filio hominis, quia Christus qui Ecclesie sue presidet, et presidendo eam protegit, in medio electorum suorum est, secundum illud: Ubi fuerint duo uel tres congregati in nomine meo, ibi sum in medio eorum ; et alibi: Exsulta et lauda, habitatio Sion, quia magnus in medio tui sanctus Isrel . Intuendum est autem quia non absolute dicit se uidisse Filium hominis, sed similem Filio hominis. Ille enim angelus  personam Christi gerebat, qui idcirco non iam Filius hominis, sed similis Filio hominis appellatur, quia deuicta morte iam non moritur, mors illi ultra non dominabitur; uel certe similis Filio hominis uocatur,  quia etsi carnem nostram accepit, tamen non fecit peccatum, sed apparuit in similitudine carnis peccati. Proprium enim est hominum peccato non carere, unde et quia ipse peccatum non fecit, per Psalmistam dicitur: Ego autem sum uermis et non homo . uestitum podere. Poderis uestis est talaris, quia et Greci podas pedes dicunt. Per poderem itaque carnem Christi debemus intelligere, quam ipse uerus sacerdos obtulit, quando se crucis patibulo Patri pro nobis obtulit hostiam uiuentem, sanctam in odorem suauitatis. Que uidelicet uestis usque ad talos pertingit, quia ipse suos usque ad mortem dilexit, dicente Ioanne: Cum dilexisset suos qui erant in mundo, in finem dilexit eos . Siue per poderem possumus intelligere generalem Ecclesiam,  que uestis est Domini, iuxta quod ei paterna uoce per Prophetam dicitur: uiuo ego, dicit Dominus, quia his omnibus uelut ornamento uestieris ; et Paulus fidelibus dicit: Quotquot in Christo baptizati estis, Christum induistis . Que uestis usque ad pedes tendit, quia usque ad nouissima membra fidelium in fine seculi nascitura est. Et precinctum ad mamillas zona aurea. In ueteri Testamento legimus Danieli Dominum precinctum apparuisse in renibus, ipso attestante qui ait: Lauaui oculos meos, et uidi, et ecce uir unus uestitus lineis, et renes eius accincti . Hic autem Ioanni angelus non iam in renibus, sed ad mamillas precinctus ostenditur. Precinctio renum cohibitionem significat luxurie;  unde est: Sint lumbi uestri precincti. Angelus itaque Danieli apparens, iure in renibus cinctus fuisse refertur, quia Scriptura ueteris Testamenti ipsum opus luxurie damnat. Ioanni uero bene in pectore, quia Nouum Testamentum etiam cogitationes nefarias culpat, dicens: Qui uiderit mulierem ad concupiscendum eam, iam mechatus est eam in corde suo . In pectore enim cogitationes uersantur. Nam et quod fidelibus dicitur: Sint lumbi uestri precincti, sciendum nobis est quia quisquis adhuc fornicationem carnis non refrenat, ad uite ueteris hominem pertinet. Possumus et hoc aliter intelligere: per duas mamillas designantur duo Testamenta; per zonam uero auream electorum figuratur Ecclesia, que bene per mamillas iungitur angelo,  quia per obseruationem utriusque Testamenti Ecclesia copulatur Christo in uinculo caritatis, hoc est in dilectione Dei et proximi. uel certe in mamillis angelus zona cingitur, quia ex duobus populis una electorum Ecclesia per caritatis compagem Christo unitur.

Caput autem eius et capilli erant candidi tanquam lana alba et tanquam nix. Legimus in Danielis uolumine  quod Antiquus dierum sedit, cuius uestimentum erat quasi nix candidum, et capilli eius tanquam lana munda. Ibi itaque his uerbis designatur eternitas Patris, quod in sequentibus ostenditur, cum deinde persona Filii commemoratur, dicente eodem Daniele: Aspiciebam in uisione noctis, et ecce cum aubibus celi quasi Filius hominis ueniebat, et usque ad  Antiquum dierum peruenit , id est usque ad Deum Patrem; hic autem in candore capitis et capillorum angeli, candor innocentie Filii Dei designatur. Et bene ipse candor per lanam exprimitur: lana quippe ouium est uestis, ipse quippe est ouis, de quo Isaias: Tanquam ouis ad occisionem ducetur ; quia secundum quod ait Apostolus: Cum malediceretur, non maledicebat; cum pateretur, non cominabatur . Et per caput intelligimus ipsum Christum, de quo Paulus dicit: Caput uiri Christus est ; et iterum: Ipse est caput omnium ecclesiarum . Per capillos autem, perfectiores qui capiti suo arctius adherent; qui etiam candorem lane habent, quia imitantur simplicitatem et innocentiam capitis sui dicentis: Discite a me quia mitis  sum et humilis corde ; et quibus ipse dicit: Ecce ego mitto uos sicut oues in medio luporum . Per niuem uero, nouitas designatur resurrectionis. Unde Dominus claritatem future resurrectionis niueo candore expressit tribus discipulis, quando resplenduit facies eius tanquam sol, et uestimenta eius tanquam nix. Hinc est quod testis resurrectionis eius angelus mulieribus apparens, uestimenta alba tanquam nix figuraliter exhibuit. Et oculi eius sicut flamma ignis. Oculi Domini dona significant Spiritus sancti, de quibus in Zacaria dicitur: Super lapidem unum septem oculi sunt ; et in sequentibus dicitur quod uiderit Ioannes agnum tanquam occisum, habentem cornua septem et oculos  septem, qui sunt septem spiritus Dei missi in omnem terram. Et bene flamme dicuntur, quia accendunt nos ad amorem Dei, et illuminant cognitione diuina; de hoc igne Dominus in Euangelio: Ignem ueni mittere in terram ; possunt et per oculos angeli intelligi eminentiores et spiritales uiri in Ecclesia, apostoli scilicet, quibus Dominus dicit: uos estis lux mundi , qui non solum lucent, sed etiam ardent, dum uerba eorum lumen scientie simul et amoris incendium prebent. Possunt etiam per oculos eloquia diuina intelligi, de quibus scriptum est: Lucerna pedibus meis uerbum tuum ; et de Ioseph: Eloquium Domini inflammauit eum .

Et pedes eius similes aurichalco, sicut in camino ardenti. Pedes Domini aliquando significant stabilitatem  eternitatis; aliquando uero humanitatem, per quam ad nos uenit cognitio diuinitatis; aliquando predicatores, de quibus scriptum est: Quam speciosi pedes euangelizantium pacem ; aliquando uestigia imitationis eius, aliquando uero nouissima membra. In hoc autem loco proprie membra eius significant, que tempore Antichristi igne tribulationis probabuntur; nam sicut aurichalcum multis medicaminibus ex ere perducitur ad colorem auri, ita et illi tribulatione nouissimi temporis exurentur, ut probentur uelut mundissimum aurum. Et sicut Antichristus crudelior erit omnibus persecutoribus, ita et illi fortiores erunt omnibus retro ante martyribus, nam ipse caminus ualidissimam tribulationem significat, de qua Dominus dicit: Erit tunc tribulatio talis,  qualis non fuit, neque fiet . Quod autem alia translatio auricalchum Libani posuit, pro eo quod mons ipse in Iudea esse perhibetur, liquido manifestauit nouissima corporis Christi membra in illis tunc regionibus uehementius esse uexanda camino tribulationis, ubi et Dominus eorum crucifixus est ab impiis Iudeis. Et uox eius tanquam uox aquarum multarum. Superius legimus quod audierit uocem angeli tanquam tube, nunc autem tanquam uocem aquarum multarum, quia uidelicet prius per paucos predicatores sonuit, de quibus Dominus dicit: Messis quidem multa, operarii autem pauci ; et postea populorum multorum officio resultauit. Aque enim multe populi sunt, sicut in sequentibus legimus, quod enim primum pauci predicatores,  hoc postea totus mundus clamauit. Potest et uox similis aquarum multarum caritas intelligi, que est fons et origo omnium donorum spiritualium, sicut ipse Dominus manifestat, cum dicit: In his duobus mandatis tota lex pendet et prophete ; unde et ipse in die magno festiuitatis stans clamabat, dicens: Qui sitit, ueniat et bibat; et de uentre eius fluent aque uiue . Ac si diceret: Qui intelligentiam Scripturarum sitienter cupit, ad me ueniat, ueniens Spiritum caritatis bibat, Deus enim caritas est. Bene itaque uox singularis Christi tanquam uox aquarum multarum dicitur, quia cum una sit caritas, si mentem repleuerit, hanc ad innumera uirtutum opera multiformiter accendit.

 Et habebat in dextera sua septem stellas. Quid sint septem stelle, ipse angelus aperit in sequentibus, dicens: Septem  stelle angeli sunt septem Ecclesiarum. Hoc ipsum etiam et superius comprehendit in candelabris septem, id est uniuersalem Ecclesiam, siue omnes doctores. Quod enim singulis angelis dicitur ad uniuersos utique refertur. Hoc quippe Dominus manifestat, qui cum de singulis angelis dicat: Angelo illius Ecclesie scribe, in fine ita concludit: Qui habet aurem, audiat quid Spiritus dicat ecclesiis . Stelle enim in nocte lucent, similiter et candelabra; atque ideo non inconuenienter persona Ecclesie in his uerbis exprimitur, maxime uero doctorum, qui in nocte huius seculi lucent uerbo et opere, aliisque exemplum sanctitatis et luminis  ostendunt, quibus utique Dominus dicit: Sic luceat lux uestra coram hominibus, ut uidentes opera uestra bona, glorificent Patrem uestrum qui in celis est . Dextera autem Christi, in hoc loco intelligitur summa beatitudo et prosperitas future uite, que nunc manet in spe, tunc autem erit in re. In hac dextera iam sancti consistunt, quia in Dei predestinatione iam certum manet, qui sint in dextera collocandi, quando agni separabuntur ab hedis, nequaquam pars sinistra erit, quia infelicitas uel aduersitas nulla eos nocebit, quibus et dicturus est: uenite, benedicti Patris mei  et cetera. De hac dextera Dominus per Prophetam Ecclesie dicit: Ne timeas, quoniam auxiliatus sum tui, et suscipiet te dextera Iusti mei . Et de ore eius gladius  utraque parte acutus exibat. Gladius utrinque acutus, Scriptura ueteris ac Noui Testamenti intelligitur; hinc Paulus dicit: Et gladium spiritus, quod est uerbum Dei . Qui gladius de ore eius procedit, iuxta quod ipse Dominus dicit: Non in solo pane uiuit homo, sed in omni uerbo quod procedit de ore Dei . Utraque autem parte acutus dicitur, quia uidelicet hinc culpas operis, illinc resecat peccata cogitationis; uetus enim Testamentum dicit: Non occides; non furaberis : Nouum uero : Qui irascitur fratri suo, reus erit iudicio; et: Qui uiderit mulierem ad concupiscendum eam, iam mechatus est eam in corde suo. uocatur etiam sermo Dei gladius utraque parte acutus, quia diuidit bonos a malis. Unde ipse Dominus  dicit: Non ueni pacem mittere, sed gladium . ueni enim separare patrem aduersus filium, et filiam aduersus matrem suam, et cetera. uel certe ideo gladius bis acutus uocatur, quia et imperfectos secundum litteram exterius informat, et perfectos iuxta mysticum intellectum interius erudit. Audit enim simplex quisque ibi: Non adulterabis; non occides, et cetera, et ponit in animo suo hec custodire; dum autem hec facit, abscidit se per Dei uerbum a carnalibus delectationibus, ut hec diuini uerbi custodiendo precepta possit saluus fieri. Sapientior quoque considerat altiora mysteria, cum audit: In principio erat uerbum , et cetera. Quibus subleuatus, nichil in hoc mundo ambit, quia desiderat iam frui eius  presentia, cuius tanta in diuino eloquio predicatur magnificentia.

Et facies eius sicut sol lucet in uirtute sua. Quia Christus et Ecclesia una est persona, caput uidelicet et membra, per faciem eius possumus intelligere sanctos, non tamen tales quales nunc sunt, sed quales postmodum futuri, cum ad sui Creatoris uisionem peruenerint. Unde et Dominus in Euangelio dicit: Tunc iusti fulgebunt sicut sol in regno Patris sui . Quod uidelicet non de isto sole uisibili intelligere debemus, cum et ipse multo tunc maius lumen habiturus sit, iuxta illud propheticum: Erit lux lune sicut lux solis, et lux solis sicut lux septem dierum , sed potius de illo de quo scriptum est: uobis timentibus nomen meum orietur sol iustitie  . Si autem sancti maius lumen habebunt quam sol iste uisibilis, quantum putamus excellentiorem et sublimiorem esse capitis claritatem, a quo membra illuminabuntur! Unde et cum de sole hic loqueretur Ioannes, addidit: Sicut sol lucet in uirtute sua, quando scilicet meridiano tempore in centro celi ita resplendet, ut nullatenus humanus aspectus ferre ualeat claritatem luminis eius. Hanc claritatem ostendit in monte coram tribus discipulis, quando facta est facies eius sicut sol. Centies enim tantum  fulsit, sed non habuit Euangelista creaturam splendidiorem cui comparare posset eamdem claritatem, idcirco dicit sicut solem resplenduisse faciem eius. Et qualis tunc apparuit Dominus, talis utique uenturus est ad iudicium.  Quo in loco queri potest: si Dominus ad generalem resurrectionem cum tanta claritate uenturus est, quare non in eadem claritate post suam resurrectionem apparuit discipulis? Ad quod dicendum est, ideo post suam resurrectionem claritatem sui uultus discipulis abscondisse, ut eum uel suffere quiuissent uel cognoscere; quod si non fecisset, mortalium oculi uidere eum non possent. Si enim, cum adhuc mortale corpus gestaret, ferre non potuerunt claritatem uultus eius, quando transfiguratus est in monte, quanto minus hoc possent, si post suam resurrectionem ipse, non ut sol, sed septempliciter sole fulgente suam manifestaret claritatem. Quid autem ista de Domino dicimus, cum etiam nos, miseri atque  mortales, claritatem sanctarum animarum cum eterno sole fulgentium sustinere non ualemus? Porro quod dicitur, solem siue lunam maiorem luminis claritatem habere post diem iudicii, utique ad lapsum et reparationem primi hominis pertinet. Postquam enim homo Dei mandatum transgrediendo peccauit, tenebras incurrit, et idcirco etiam ipse sol, qui ad obsequium hominis fuerat conditus, claritatem sui luminis maxima ex parte perdidit. Sed cum reparatus fuerit homo, atque post generalem resurrectionem renouatus, tunc et ipse sol renouabitur, et septempliciter, id est multo clarius que modo lucebit. Unde etiam nec postea occasum patietur, sicut Isidorus testatur, ne impii claritate luminis eius perfruantur. Aliter: Sol habet ortum et occasum, ideoque  congrue comparatur Christo, qui habuit ortum nascendo temporaliter ex matre, et occasum per mortem. Porro facies illius, manifesta in carne presentia intelligitur, que abscondita est quando in cruce occubuit, sed iterum resurgens a mortuis, cepit lucere in uirtute sua, in multitudine scilicet miraculorum, et predicatione doctorum. Nam et de occasu Psalmista dicit: Iter facite ei qui ascendit super occasum . Super occasum namque ascendit, quia unde occubuit, inde surrexit. Et quando ista dicebat Ioannes, iam ortus, iam ad occasum uersus, iam surgens iterum lucebat in uirtute sua; id est iam in carne natus, passus, et suscitatus, ipsaque eius natiuitas, passio, et resurrectio totum claruerat per orbem; et idcirco facies angeli  non simpliciter, sed sicut sol lucet, in uirtute sua splendebat.

Et cum uidissem eum, cecidi ad pedes eius tanquam mortuus. Ioannes in hoc loco significat omnem electorum multitudinem, angelus autem solius capitis personam gerit. Non autem hic pedes Domini, sicut superius eternitatem diuinitatis eius, non predicatores, non denique cetera membra, sed tantum indicia passionis eius et humilitatis significant, qui se humiliauit usque ad mortem. Ad pedes ergo angeli Ioannes cadit, dum sancta Ecclesia uestigia passionis ipsius imitatur, iuxta illud Petri: Christus passus est pro nobis, uobis relinquens exemplum, ut sequamini uestigia eius , et hoc mortificando se cum uitiis et concupiscentiis. Ad pedes eius cadit, quia dum  considerat Redemptorem suum mortuum, mox mundo moriens, ad imitanda eius uestigia semetipsum humiliter prosternit. Bene autem Ioannes non mortuus, sed tanquam mortuus cecidisse dicitur ad pedes angeli, quia electi imitantes uestigia passionis Christi, etsi moriuntur mundo, uiuunt tamen Deo. Hinc Apostolus dicit: uiuo autem iam non ego, uiuit uero in me Christus ; et iterum: Obsecro uos ut exhibeatis corpora uestra hostiam uiuentem , et cetera. Hostia quippe immolatur, et uiua est, quia sancti etsi se mortificant cum uitiis et concupiscentiis, non tamen penitus a corpore recedunt. uel certe tanquam mortui fiunt, cum se mortificant, quia in spe future resurrectionis iam uiuunt, iuxta illud Apostoli: Mortui estis, et uita uestra abscondita est cum  Christo in Deo, et cum Christus apparuerit uita uestra, tunc et uos apparebitis cum ipso in gloria . Et posuit dexteram suam super me, dicens: Noli timere. Non semper in sacro eloquio unus sermo pro uno accipitur sensu. Legimus quippe superius dexteram significare summam beatitudinem future uite et prosperitatem, in qua sancti iam consistunt Dei predestinatione. Non ergo hic taliter accipienda est dextera, sicut in superiori uersu: pedes non priora in se continent mysteria, sed tantum exempla imitationis Christi et passionis significant. Itaque in hoc loco per dexteram angeli debemus intelligere sanctos predicatores. Unde per Moysen dicitur: In dextera eius ignea lex ; ac si diceretur: In  sanctis predicatoribus doctrina Spiritus sancti. Notandum autem quia non dicit Ioannes quid angelus fecerit, ponens dexteram suam super illum, utrum uidelicet leuauerit eum a terra, an detraxerit illum ad terram; sed ex Danielis uolumine  discimus quod a terra eum leuauerit, qui dicit quod angelus qui erat accinctus auro obryzo, et corpus eius quasi chrysolithus, posuit dexteram suam super eum, et erexit eum super genua sua. Ponit itaque angelus manum super Ioannem iacentem ad pedes suos tanquam mortuum, et erigit illum, quando Christus Ecclesie sue, que se mortificat, auxilium consolationis porrigit per suos predicatores. Quasi enim dextera Christi super fidelium corda pressuris et angustiis pressa, Paulus apostolus positus erat ut  eos subleuaret, cum eis consolationem adhibebat, dicens: Non sunt condigne passiones huius temporis ad futuram gloriam que reuelabitur in nobis . Non autem Ecclesia ita erigitur a terra, ut penitus ab omnibus angustiis submoueatur; sed cum talia et his similia audit pro illatis passionibus, cor ad gaudia celestis patrie subleuat. Tale quippe est illud Euangelii: Nolite timere eos qui occidunt corpus ; et alibi: Gaudete, quod nomina uestra scripta sunt in celo . Bene autem illic additur: Nolite timere, ac si electorum Ecclesie diceretur: Erige mentis auditum in passionis certamine ad futura premia, et accepta desuper fiducia, humanum timorem audacter longe propulsa.

Ego sum primus, et nouissimus, et uiuus; et fui mortuus,  et ecce sum uiuens in secula seculorum. Hic manifestissime apparet, quia angelus qui beato Ioanni apparuit, figuram Christi tenuit. Non enim alii quam Christo nato, passo, ac sepulto, et resuscitato hec uerba conueniunt. Ipse est primus, in quo facta sunt omnia; ipse nouissimus, per quem restaurata sunt uniuersa: ipse est primus qui ante secula natus: in principio erat uerbum; ipse nouissimus, quia in fine temporum natus: uerbum caro factum est, et habitauit in nobis. Et uiuus fui, ait, uel ante omnia secula in diuinitatis essentia, uel ante mortem in carne. Et mortuus, subaudis post natiuitatem carnis. Et ecce sum uiuens in secula seculorum, post resurrectionem, sicut Apostolus dicit: Christus resurgens a mortuis, iam non moritur; mors  illi ultra non dominabitur . Quo in loco magna consolatio intelligenda est adhibita beato Ioanni, cui iacenti tanquam mortuo dicitur: uiuus fui et mortuus, et sum uiuens in secula seculorum. Nihil enim hac affectione congruentius quam quod sibi similem in morte Dominum audiret, qui tanquam mortuus iacebat. Ac si diceret Christus tam sibi quam omnibus fidelibus: Nolite timere pro me pati, qui estis membra, cum ego qui sum caput, pro uobis mori non dubitauerim, quia sicut ego post mortem uiuo, ita et uos uiuetis resuscitati a capite. Attendite ergo quia post mortem uiuit uita uestra, que constat in capite, exemplum uobis ostendens quandoque in gloriam resurgendi, si modo uano timore non recesseritis  de corpore. Et habeo claues mortis et inferni. Per claues potestas eterna et iudiciaria designatur. Unde Petro dictum est: Tibi dabo claues regni celorum . Neque enim pueriliter intelligere debemus claues esse in celo, quemadmodum sunt in ostio, sed per claues potestas intelligitur ligandi atque soluendi. Ita ergo et hic clauium nomine potestas eterna ostenditur. Unde et alibi dicitur: Qui aperit et nemo claudit; claudit et nemo aperit . Porro mors diabolus intelligitur, quia inuidia diaboli mors introiuit in orbem terrarum; infernus autem, membra illius ad penas inferni uentura. Habet itaque Filius Dei claues mortis et inferni, quia sua occulta reseratione dat potestatem diabolo, uel eius membris, ut seuiant in persecutionem sanctorum,  et iterum cum uult, facit omnem conquiescere eorum tentationem. His clauibus conclusus erat diabolus, cum dicente Domino : Nunquid considerasti seruum meum Iob, quod non sit similis ei in terra, uir simplex et rectus, tentando eum appetiit, dicens: Nunquid Iob frustra timet Deum? Nonne tu uallasti eum ac domum eius? et cetera usque: Mitte manum tuam, nisi in facie benedixerit tibi . Reserauit ei Dominus clauem, cum potestatem tentandi dedit ei, dicens: Ecce in manu tua est . Et ille, accepta potestate, egressus, percussit Iob ulcere pessimo . Sed postea cohibitus est et sub claui reclusus, quando ipsa tentatio profuit beato Iob ad gloriam, et restaurata sunt ei omnia duplicia, ipsique tentatori eadem tentatio creuit ad cumulum damnationis sue.  His clauibus fuerat dimissus, quando Petrum timore concutiens, compulit negare Deum: reclusus est iterum, quando Dominus respexit Petrum, et ille fleuit amare, ac maculas terne negationis lauit amarissimis lacrymis. His etiam lacrymis fuerat laxatus, quando Mariam multis criminibus sibi deuinxerat; sed clausus est quando dimissa sunt ei peccata multa, quia dilexit multum. His quoque clauibus apertis fuerat dimissus, quando tentabat Paulum, cui, ne magnitudo reuelationum eum extolleret, datus est stimulus carnis. His diuini iudicii clauibus quotidie reseratur, cum electos tentationibus fatigare permittitur; iterumque restringitur, cum non supra modum, sed ad mensuram ipsas tentationes exaggerare permittitur, iuxta illud: Fidelis Deus qui non patietur  uos tentari supra id quod potestis, sed faciet cum tentatione etiam prouentum, ut possitis sustinere .

Scribe ergo que uidisti, et que sunt, et que oportet fieri post hec. Hic Ioannes typum tenet ordinis predicatorum, cui dicitur: Scribe que uidisti, id est que intellexisti, in lege scilicet et prophetis de me, ut ea in corde teneas, et aliis profutura pandas. uel etiam, si specialiter hec uerba referimus ad apostolos, dicitur illis ut miracula Christi que uiderunt scribant, et aliis annuntient, et per hec ad fidem Christi alios trahant; que etiam nunc impleta sunt in me, et que oportet fieri post hec in membris meis. Quod autem superius iam dictum est ei, ut  scribere debeat ea que uidit, et nunc iterata uoce ad scribendum compellitur in repetitione uerbi, negligentia torporis remouetur a studio predicatorum, ut que sepius admonentur, sine tarditate impleantur. Sequitur:

Sacramentum septem stellarum quas uidisti in dextera mea, et septem candelabra aurea: septem angeli sunt septem ecclesiarum et candelabra septem: septem ecclesie sunt. Sacramentum mysterium est, ubi aliud uidetur, et aliud intelligitur, sicut  in Christi corpore, ubi cum uideatur panis, uera est caro. Unde ipsi sacerdotes dicunt: Sacramenta que sumpsimus, Domine, proficiant nobis ad salutem corporis et anime. Ita ergo et hic sacramentum erat, quia in septem stellis uel septem candelabris, uniuersalis  Ecclesia exprimebatur. Quod enim significatur per septem stellas, id ipsum significatur et per septem candelabra, id est omnis Ecclesia, uel specialiter sancti doctores, qui nimirum recte per stellas designantur et per angelos, quia et in huius seculi nocte lucent per munditiam uite, et aliis celestia ministrando, angeli ueritatis existunt. Quibus Paulus dicit: In medio nationis praue et peruerse, inter quos lucetis sicut luminaria in firmamento celi. Hoc etiam sciendum, quia hoc est unus angelus quod septem, hoc septem quod unus, quia quod uni loquitur ad omnes pertinet; et item quod omnibus dicit ad singulos refertur. Quod autem idem angelus qui beato Ioanni apparuit quedam exposuit, quedam uero signata reliquit, nimirum idcirco hoc egit, ne nobis  lectio illius uilesceret, et ut haberemus etiam ubi sensum nostrum exercitare possemus. Exposuit quedam, quia si ex toto nobis clausus esset liber, tederet nos eum legere, ad cuius mysteria intima non possemus peruenire. Iterum, si per omnia eum aperiret, facilis nobis esset ad intelligendum, et idcirco etiam minus studiose eum legeremus. Angeli autem quibus scripsit, sicut in consequentibus inueniemus, non celestes intelliguntur spiritus, quia absurdum est credere aliquid esse in celestibus spiritibus dignum reprehensione, sed potius fideles in Ecclesia consistentes, de quibus scriptum est: Angeli pacis amare flebunt ; et Malachias: Labia sacerdotis custodiunt scientiam, et legem requirunt ex ore eius ; quia angelus Domini exercituum  est. Sanctos Ecclesie doctores angelos uocari, quia ut premissum est, stelle et candelabra in huius seculi nocte lucent et aliis ministrando celestia, angeli ueritatis existunt, quos Paulus dicit, sicut luminaria in firmamento celi in medio nationis praue et peruerse, per munditiam sincere uite lucere. Sequitur:



CAPUT II.

Et angelo Ephesi Ecclesie scribe: Hec dicit qui tenet septem stellas in dextera sua, qui ambulat in medio septem candelabrorum aureorum. Ephesus interpretatur uoluntas uel consiliam meum; quod et ipsi Ecclesie conuenit specialiter, in qua erat Dei uoluntas,  sicut inueniemus in sequentibus, eodem angelo dicente: Scio opera tua; et consilium correctionis in hoc quod subiungit: Habeo aduersum te pauca, quod caritatem tuam primam reliquisti, et omni Ecclesie generaliter. Quod enim dicitur angelo, id est sacerdoti ipsius Ecclesie, in illo omni Ecclesie dicitur; et in Ecclesia Ephesiorum, uniuerse Ecclesie fidelium. Nam et per septem stellas quas tenebat in dextera sua, omnes sancti intelliguntur, qui in predestinatione eterne beatitudinis iam tenentur in Dei presentia. Ipsi quoque designantur et per septem candelabra, in quorum medio ambulat Christus, quia dona gratie sue eis particulatim diffundit. Alii scilicet sermonem sapientie, alii sermonem scientie, alii genera linguarum, alii interpretationem sermonum,  alii hospitalitatem, alii abstinentiam, contemplationem, et cetera his similia, que operatur unus atque idem Spiritus . Qui cum ubique presens sit, dum donorum gratiam eis largitur, quasi in medio candelabrorum quotidie ambulat. uel certe per manum possumus intelligere clementiam diuinitatis eius, quam nullus potest euadere, quia in manu eius sunt omnes fines terre. In hac dextera sunt boni et mali: boni quidem comprimuntur, ne uel ultra mensuram accepte uirtutis per inanem gloriam transeant, uel ad uitiorum illecebras ruant; mali autem, ne quantum uolunt, nocere possint, hac uirtutis dextera retinentur, sed tanquam serui sub potestate Domini, ad mensuram filios uerbere cedant. Sunt ergo quidam ad quos Dominus uenit per fidem quam  habent, et aliquando per bonam uoluntatem: sed quia iterum reprobis moribus eum eiiciunt, et ad uitia labuntur, non potest ibi manere, idcirco ambulat, et ad electos transitum facit, apud quos diu manet, et in eorum cordibus moratur. Facit quippe aduentus sui presentiam sentire reprobos: sed quia fidem illorum opera non sequuntur, nequaquam apud eos manet, sed ad electorum corda ab eis transit, in quibus per opera uirtutum inhabitet. Hoc enim indicat columba ex arca dimissa, que super aquas diluuii uolitans, cum non inueniret ubi requiesceret pes eius, ad arcam reuersa est. Hinc in Euangelio dicit: Si quis diligit me, sermonem meum seruabit, et ad eum ueniemus, et mansionem apud eum faciemus . In quibus uerbis ostendit quia ad eos uenit in  quibus mansionem non inuenit. Bene itaque dicitur: Qui ambulat in medio septem candelabrorum aureorum. Ac si aperte diceretur: Tandiu inter electos et reprobos exhortationis uerbo discurrit, quousque inueniat apud quem per opera uirtutum mansionem faciat. uel certe dum quemlibet electorum intimo discretionis examine probandum ad tempus, in tentatione deserit: atque ut alium a tentatione eripiat, pio fauore prosequitur, tanquam in medio septem candelabrorum aureorum discurrere uidetur.

Scio opera tua et laborem et patientiam tuam. Hoc autem non specialiter, sed generaliter omnibus electis congruit, quorum opera, labor, et patientia Deo sunt cognita. Scire autem Dei, eligere est. Unde in  libris Moysi frequenter populo dicitur: uos scit Deus ex omnibus gentibus; id est: uos elegit; et ipsi Moysi: Noui te ex no mine , id est: Te eligo specialiter pre ceteris. Aliquando autem scire dicitur scientes reddere; unde est: Tentat uos Dominus Deus uester, ut sciat si diligatis eum an non, id est ut scire uos faciat; et Abrahe: Nunc cognoui quod timeas Dominum , id est cognoscere te feci. Dicitur quoque scire Deus, et ipsa scientia uis diuine subtilitatis accipitur, cui nuda et aperta sunt omnia, iuxta illud: Tu cognouisti omnia nouissima et antiqua . In istis itaque locutionibus Ecclesie, pro locorum qualitatibus scire Dei debemus accipere. Dicitur ergo Ecclesie a Christo: Scio opera tua, id est approbo et eligo, uel scio opera, id est scire te facio mercedem  operum tuorum et laborem. Quia homo operans laborat, idcirco post opera uirtutum recte etiam subiungitur et labor, quia sancta Ecclesia sicut magna est in operibus, ita magna est et in labore. Cuius etiam patientia specialiter predicatur, que cunctos tolerat labores patienter, et eos quos male agentes portat, sinceriter amat, et usque ad finem uite in hoc perseuerat, iuxta illud: Qui autem perseuerauerit usque in finem, hic saluus erit . Opera enim et labores communia sunt bonis et malis: patientia autem uera, singulare munus collatum est in celestibus; que si desit, multa opera, multique labores subito ad nichilum rediguntur. Patientia autem uera est que et mala proximorum equanimiter tolerat, et eos quos praue agentes portat, sinceriter amat. Et non  potes sustinere malos, subaudis libenter; et hic iungendum est scio, sicut supra. In hac enim uita simul misti sunt boni et mali. Ideoque necesse est, quia aliter esse non potest, ut ipsi mali tolerentur a bonis. Debent enim in illis odio habere quod mali sunt, et debent eos diligere per hoc quod homines sunt. Hinc Dauid ait: Iniquos odio habui . Non quia naturam iniquorum, sed opera iniquitatis odio habuerit. Nonnunquam itaque infirmi quique, malorum prauitates atque eorum consortia gressibus corporis conantur effugere, ignorantes quam impium sit propter prauorum peruersitatem relinquere sanctorum unanimitatem, qui si patientie studerent, quia alibi locus deest, in semetipsis inuenirent ubi eos euadere possent. Et tentasti eos qui se dicunt apostolos  esse, et non sunt. Tempore beati Ioannis surrexerunt falsi apostoli, id est heretici. Marcion, Ebion, et Cherinthus in Asia uolentes corrumpere rectam fidem, et predicantes Christum minorem Patre, qui utique falsi apostoli erant, iuxta illud, apostolus interpretatur missus. Sed isti non erant missi a Christo, sed diabolo, transfigurantes se in apostolos Christi, a quo et se missos dicebant, cum non ueritatis, sed falsorum dogmatum essent. De talibus Dominus per Prophetam dicit : Ipsi ueniebant, cum ego non miserim eos. Dicit ergo: Tentasti eos qui se dicunt apostolos esse, et non sunt, id est probasti fidem illorum et doctrinam. Et inuenisti eos mendaces. Tentationes enim due sunt,  sed hic tentatio ad probationem pertinet, sicut et ibi: Tentat nos diebus decem . Sic et sancta Ecclesia quotidie tentat, id est probat corda singulorum, ut qui fidem rectam non tenent, aut corrigantur, aut ab Ecclesie societate pellantur, sicut eiecti sunt heretici. Isti enim, id est Ebion et ceteri, antequam examinarentur, occulti erant, sed probati sunt tam a beato Ioanne quam ab angelo illius Ecclesie. Et quia peruersi doctores reperti sunt, damnati sub anathemate, eiecti sunt ab Ecclesia. Similiter Sabellius, Photinus, et cetori latrones, qui non per ostium intra sinum Ecclesie intrauerant, latebant quousque ab Ecclesie pastoribus probarentur.

Et patientiam habes tolerando patienter illorum  peruersitatem, qui tibi mala ingerunt. Et sustinuisti propter nomen meum, et non defecisti. Ac si electorum omnium Ecclesie diceretur: Quia in omnibus patientiam habuisti, idcirco utique ea que tibi ab impiis sunt illata tormenta sustinuisti, quia nisi patientiam habuisses, in tot aduersis defecisses. Et ideo patientiam habens non succumbis, quia non pro terrena gloria, sed propter nomen meum hec sustines.

Sed habeo aduersus te quod caritatem tuam primam reliquisti. Superius locutus est sanctis, nunc autem loquitur reprobis, quia  sicut sunt misti boni et mali in presenti uita, ita communiter eos alloquitur diuinus sermo: Habeo  aduersus te, id est aduersum reprobos qui  in te sunt, quia primam caritatem reliquisti, id est fidem Dei et dilectionem; et subdidisti te delectationibus secularibus et terrenis, sicut mulier deserit primum uiri amorem, et iungit se adultero. Dum enim a quibusdam caritas inchoata repellitur, protinus cupiditas seculi introducitur, fitque modo miserabili, ut nec ad memoriam illa redeat, cum hec mentem plene possederit. Memor esto itaque unde excideris, id est a qua gratia separatus sis, qui prius mihi coniunctus splendore sanctitatis fulgebas. Et age penitentiam, pro eo quod me dereliquisti, et terrenum amorem tanquam mulier adulterum suscepisti, et prima opera fac, id est redi in amorem prioris uiri.; sin autem, uenio tibi, et presentiam ire mee tibi ostendam, et mouebo candelabrum tuum de  loco suo, nisi penitentiam egeris, id est mouebo te de loco uirtutis tue, et de societate fidelium. Notandum autem hoc quod non dicit: Eiiciam candelabrum de loco suo, sed tantum mouebo; quia uidelicet, licet quis peccet, tamen si penitentiam egerit perfectam, non amittet pristinam dignitatem suam aut gradum. Unde Petrus licet negauerit Christum, non perdidit apostolicum gradum. Sed dicamus hoc sub exemplo: si enim quilibet hominum graue peccatum admittit in conspectu hominum, de loco suo mouetur, at tamen si cito per penitentiam surrexerit, non est motus in conspectu Dei, quia licet per peccatum in conspectu hominum motus esse uideretur, tamen quia in Dei presentia resurrecturus erat, non est  motus, quia nequaquam minoris sanctitatis locum habebit, si perfectam penitentiam egerit. Dicatur itaque impenitenti et ad Deum redire nolenti: Mouebo candelabrum tuum de loco suo nisi penitentiam egeris, ac si diceretur: Munus sanctitatis post lapsum criminum a me nequaquam recipies, nisi cor ad penitentiam emollire curaueris.

Sed hoc habes, bonum subaudis, quia odisti facta Nicolaitarum, que et ego odi. Iterum in hoc loco uertit sermonem ad personam fidelium, dicens: Odisti facta Nicolaitarum. Nicolaus unus fuit ex septem diaconibus qui electi et ordinati sunt ab apostolis, sed ceteris permanentibus in ministerio suo, ille recessit ab eorum fide et doctrina. Qui cum culparetur eo quod haberet pulcherrimam mulierem,  et nimium zelaretur eam, ut se excusaret ab hac suspicione, respondit: Non est mihi cure quid faciat; qui uult, utatur illa. Unde et transiit in communem usum; quod factum ceperunt etiam multi sectatores eius imitari, qui etiam idolothyta comedebant, et cibos suos cibis gentilium commiscebant. Dicebant quoque hunc mundum non a Deo, sed a quibusdam principibus factum, contra quod in Genesi dicitur: In principio creauit Deus celum et terram . Et hec facta Nicolaitarum a bonis repudiantur, et ueluti stercora detestantur. uideamus autem quos isti spiritu aliter significent. Interpretatur autem Nicolaus populus stultus; quo nomine gentiles figurantur, qui stulti sunt, quoniam ueram sapientiam, id est Christum, credere nolunt, unde  dicit Apostolus: Nos predicamus Christum crucifixum, Iudeis quidem scandalum, gentibus autem stultitiam . Nam hi communiter utuntur uxoribus, et idolothyta comedunt, atque huius seculi conditores homines esse affirmant, id est: Iouem, Saturnum, et reliquos, qui licet ab illis dii putentur, homines tamen fuerunt, et in hac terra, licet turpiter uitam ducentes, regnauerunt. Significat quoque Nicolaus hereticos, qui cum de sapientia Dei Patris, que est Filius, uera non sentiunt, licet secundum seculum sapientes uideantur, tamen secundum Deum stulti sunt. Dum enim Arius uel sectatores Christum creaturam esse affirmant, fatui atque stulti sunt: quia dum Trinitatis substantiam confundunt, Christum esse Deum contradicunt. De  quibus Psalmista dicit: Dixit insipiens in corde suo: Non est Deus . Quorum facta duo specialiter notantur, quia et idolorum cultores et fornicarii sepe uocantur. Quia enim rectam fidem non habent, suus ipse error quem sequuntur, pro cultura idolorum ipsis imputatur. Fornicarii quoque sunt, qui immunditie carnis seruiunt, et ob hoc maxime pereunt. Iudei quoque sunt stulti, quia in Christum qui est sapientia Patris, nolunt credere, frustraque iactant se habere Patrem, cuius Filium odiis insequuntur: quoniam qui non habet Filium, nec Patrem habet. Sed et  intra sanctam Ecclesiam Nicolaitas inuenimus, eos uidelicet, quos in terreno amore  thesaurizare uidemus; quid enim stultius esse potest, quam eo loco tota mentis intentione pecunias recondere, quo non licet in perpetuum sustinere? Unde Dominus discipulos hortatur, dicens: Nolite thesaurizare uobis thesauros in terra . In hoc autem stultorum numero computatur ille, qui cum diceret: Destruam horrea mea, et maiora faciam, quia non habeo quo fructus meos congregem , audiuit a Domino: Stulte, hac nocte animam tuam repetam a te; que autem congregasti cuius erunt?  Que scilicet lucra hominum insipientium, solummodo terrena querentium, pariunt in illis genimina omnium uitiorum, quia et secundum Apostolum: Radix est omnium malorum cupiditas ; quia uidelicet per hanc alius  ad rapinam, alius ad falsum testimonium, alius rapitur ad periurium, atque ad cetera crimina: Que etiam Iudam ad hoc perduxit, ut ipsum Dominum morti traderet. Nam et per hanc homo cupidus animam suam uenalem facit, et idololatra efficitur, plus amando creaturam quam Creatorem. Quod enim dicit Apostolus de gulosis, quorum Deus uenter est , potest intelligi de cupidis similiter, quorum Deus nummus est auri uel argenti. Hec sunt facta Nicolaitarum, id est stultorum hominum, paganorum scilicet, ceterorumque infidelium et falsorum Christianorum, que Dominus et que ex parte illius sunt, odire probantur. Notandum autem, quia non naturam, sed opera hominum Dominus se odio habere dicit. Unde non dicit:  Odisti Nicolaitas, quos ego odi; sed: Odisti facta Nicolaitarum, que et ego odi. Homo enim diligendus est, opus autem illius malum odio habendum.

Qui habet aurem, audiat quid Spiritus dicat Ecclesiis. Cum in principio locutionis huius uni angelo, unique Ephesi ecclesie scribere Dominus iusserit, hic autem non unum angelum uel unam ecclesiam ad audienda dicta spiritus inuitet; patet profecto, quia quod uni dicit, omnibus dicit, et in uno angelo unaque Ephesiorum ecclesia, unitatem Ecclesie depingit. uerum quoties hec admonitiuncula ponitur siue in hoc libro, siue in Euangelio, quod sequitur uel precedit, spiritualiter est intelligendum; quia non corporis hic auris requiritur, sed cordis, quam uidelicet aurem nisi quis  habuerit, eloquia spiritus capere non poterit. Sic Dominus loquens turbis in parabolis, cum illic omnes qui aderant aures haberent, monet apostolos dicens: uobis dico qui auditis; ac si dicat: uerba celestium sacramentorum illis aperio, quos eadem interna cordis aure percipere cognosco. Carnis itaque auris ad auditum transit, cordis uero auditu simul et intellectu uiget. Intuendum quoque est, quia cum angelus in principio harum locutionum ex persona Filii Dei, imo certe per angelum Filius Dei loquatur, non dicitur hic: Qui habet aurem, audiat quid Filius Dei dicat; sed, quid Spiritus; quia uidelicet uerba Filii, uerba sunt Spiritus sancti. Quo nomine etiam tota Trinitas intelligitur, de  qua dicitur: Spiritus est Deus. Ideoque dum Christus loquitur, in eo pariter loquitur Pater et Spiritus sanctus: quia sicut sunt inseparabiles unitate, sic inseparabiliter loquuntur, et docent sanctorum unitatem. Sciendum uero, quia in hac reuelatione sicut in sequentibus, aperte monstratur: aliquando loquitur Filius ex persona sua, quod illi solummodo conuenit: aliquando uero ex persona Trinitatis. Ideoque singule locutiones considerande sunt, que scilicet referende sint solummodo ad humanitatem Filii Dei, que autem ad totam Trinitatem. uincenti dabo edere de ligno uite, quod est in paradiso Dei mei. Lignum uite, sapientia est Dei Patris, Salomone attestante, qui ait: Lignum uite his qui apprehenderint eam; et qui tenuerit eam, beatus . Quia utique Apostolus Christum esse testatur, dicens Christum Dei uirtutem et Dei sapientiam. Que recte lignum uite dicitur, quia fidelibus suis uitam eternam tribuit, quos in presenti satiat suo corpore, in futuro satiabit sua contemplatione. Unde Psalmista dicit: Satiabor dum manifestabitur gloria tua . Bene lignum uite uocatur, quia et in presenti uita electos suos ab estu uitiorum umbra protectionis defendit, et in futura beatitudine cibum eterne contemplationis desiderantibus prebet. Dicatur itaque: uincenti incentiua carnis sue, tentationes demonum, aduersitates prauorum hominum, dabo edere de ligno uite, id est, meipsum dabo illi in remunerationem, cum eum perduxero ad meam contemplationem. Paradisus  autem uel presens intelligitur Ecclesia, in qua quotidie comedunt fideles eius corpus et sanguinem bibunt: uel uita eterna, que ipse Christus est, sicut ipse Dominus dicit: Hec est enim uita eterna, ut cognoscant te, et quem misisti Iesum Christum . Quod autem Deum se habere dicit, in cuius paradiso hoc esse lignum asserit, secundum humanitatem loquitur, quam assumpsit pro nobis. Que ergo uincunt oblectamenta peccati in hoc paradiso Ecclesie, illa ad accipienda corporis et sanguinis sacramenta digne pertingunt, et ad Dei contemplationem peruenient, ipsumque lignum uite in remunerationem accipient, quia et ipse est lignum uite quod dat, et ipse de ligno uite uincentibus dat, et ipse fructus ligni est quod dat.

 Et angelo Smyrne ecclesie scribe. Smyrna interpretatur canticum eorum, canticum ad letitiam pertinet, quod aperte congruit fidelibus, quibus in persona istius ecclesie loquitur Dominus. Non enim hec uerba uni tantum dicuntur, sed magis unitati sanctorum.

Hec dicit primus et nouissimus. Primus, scincet ante quem nullus: nouissimus, per quem restaurata sunt omnia. Qui fuit mortuus et uiuit. Quia etsi mortuus fuit ex infirmitate, ut Apostolus dicit , uiuit ex uirtute Dei. Hoc enim est primus et nouissimus, quia qui semper uiuit in sua substantia, primus existendo, mortuus in humanitate nostra in fine temporum, ut homo nascendo.

 Scio tribulationem tuam. Scio, id est approbo et eligo. Licet uero hic tribulatio singulariter ponatur, tamen omnifaria et multiplex intelligitur. Unde Psalmista dicit: Multe tribulationes iustorum . Sancta Ecclesia, in cuius persona hic loquitur sermo diuinus Ecclesie Smyrne, multas tribulationes sustinet exterius, cum ab aduersariis probra, uincula, carceres, ceteraque huiusmodi tormenta excipit, aut cum etiam a demonibus interius inuisibiliter cruciatur: cum etiam a seipsa, ieiuniis, orationibus et uigiliis, lassata, pene succumbit. Affligitur quoque et tribulatur a seipsa, cum caro resistit spiritui. Has omnes tribulationes scit Dominus et approbat, de quibus omnibus in futuro liberabit eos, quando auferet omnem lacrymam ab oculis  eorum. Et paupertatem tuam, subauditur scio et approbo.

Sed diues es in Deum, iuxta illud: Tanquam nichil habentes, et omnia possidentes . Mirum autem est quomodo electi, pauperes et diuites sint; quod duobus modis intelligi potest: fuerunt sancti multi diuites in hoc seculo, sicut Abraham, Dauid et alii multi; sed quasi nichil habentes erant, quia terrenas diuitias contemnentes, se peregrinos cognoscebant, celestes diuitias iam mente tenentes. Expleta quippe sua suorumque necessitate ex his que habebant, reliqua in usus pauperum consumebant. uel certe pauperes re, sicut sunt apostoli sancti; diuites autem in fide, per spem iam celum possidentes, quibus Dominus dicit: Beati pauperes spiritu, quoniam  ipsorum est regnum celorum . Dicatur itaque: Scio paupertatem tuam, sed diues es, ac si diceretur: Unde te per humilitatem spiritus pauperem existimas, inde per omnia diues comprobaris. Unus enim idemque electus et pauper et diues est: pauper scilicet adhuc peregrinus, diues autem quandoque ciuis futurus: pauper terrena commoratione, diues beata predestinatione. Et blasphemaris ab his qui se dicunt esse Iudeos, et non sunt, sed sunt synagoga Satane. Hoc non solummodo ad unam pertinet Smyrneorum ecclesiam, sed generaliter ad omnem ecclesiam, que est in uniuerso mundo, que et in singulis locis et in toto orbe blasphematur ab impiis, qui se dicunt esse Iudeos, et non sunt, quia Iudeus interpretatur confitens, sed sunt congregatio  Satane. Qui enim uere confitetur Christum, ipse est Iudeus. De talibus Dominus dicit: Qui me confessus fuerit coram hominibus, confitebor et ego eum coram Patre meo , Iudeorum ergo nominis expressio mediatoris nostri est confessio: ac per hoc quicunque Christianitatis nomine censentur, spiritualiter Iudei appellantur. Quod nomen utique Iudei tunc generaliter perdiderunt, quando Christum negauerunt, dicentes: Hunc nescimus unde sit . Quique modo aperte, modo occulte, semper autem corde Ecclesiam Dei blasphemant. Ad quorum societatem pertinent etiam falsi Christiani, qui Christianum nomen quidem habent, sed opera Christianitatis non habent. De quibus  per Paulum dicitur: Confitentur se nosse Deum, factis autem negant . Blasphematur itaque Ecclesia a Iudeis falsis, quia electorum uerba a reprobis diiudicantur, quia semper eloquia et facta iustorum contraria sunt cogitationibus reproborum. Qui licet intra sinum Ecclesie consistant, uita tamen et moribus in multas Satane synagogas seipsos diuidunt: quia quot uitiis seruiunt, tot de se partes reddunt. Tales itaque falso Iudeorum sibi nomen usurpant, quique uehementius zeli flammis succensi, grauius Ecclesiam blasphemare consueuerunt quam hi qui nunquam ad eius consortia iniuriarum accesserunt. Sed usquequo zizania nouissime separentur a tritico, nullus horum deserendus est, sed omnes admonendi sunt, omnes tolerandi, in exemplum  Redemptoris nostri, qui sacrilegum impiumque proditorem usque ad passionem mortis Iudam tolerauit. Ad quorum mala perferenda exhortatur Ecclesiam, et quasi armis potentibus adiungit, cum subdit:

Nihil horum timeas que passurus es. Id est quidquid a Iudeis falsis, quidquid a falsis fratribus uel paganis iniuriarum lesionumque pertuleris, pro eo quod transeunt ne formides. Hoc est quod in Euangelio dicit fidelibus: Nolite timere eos qui occidunt corpus, animam autem non possunt occidere . Ecce missurus est diabolus aliquos ex uobis in carcerem ut tentemini, et habebitis tribulationem diebus decem. Hinc liquido iam claret diuersas in uno angelo personas alloqui. Premisit enim diuina uox quasi ad  unum loquens: Nihil horum timeas que passurus es: nunc uero adiungit tanquam ad multos: Ecce missurus est diabolus aliquos ex uobis in carcerem, et cetera. Carceris autem nomine omnis tribulatio intelligitur passionum, quam sancti sunt perpessi a diabolo, qui per membra sua diuerso modo eos cruciat, recludens in carceribus, et diuersis ac uariis tribulationibus afficiens. Quod autem non ait: Missurus est diabolus uos in carcerem, sed ex uobis, non ad omne corpus angeli pertinet, quod constat ex sanctis et reprobis, sed illos uult intelligi, qui ex illatis tribulationibus uictores exsistunt: qui ideo tribulantur ut probentur, ideo probantur ut coronentur. Dicatur itaque: Ecce, id est in presenti tempore, missurus est diabolus per membra sua, sicut fuit  Nero, Domitianus et ceteri: ex uobis in carcerem, id est in diuersas afflictiones: ut tentemini, ut post tentationem uictores effecti coronemini, iuxta illud: Beatus uir qui suffert tentationem : et habebitis tribulationem diebus decem. Per decem dies quibus Ecclesia tribulatur, omne presens tempus intelligitur, in quo Decalogi mandata sunt necessaria. Sicuti enim  mittens quilibet imperator milites contra hostes, omni genere armorum munit, sic Deus omnipotens mittens electos suos ad bellum in hunc mundum, contra demones uel peruersos homines Decalogi mandatis eos instruit, quibus muniti eis resistere possint. Et quandiu Decalogum habent, necessario in procinctu sunt  positi, recte dicitur: Habebitis tribulationem diebus decem. Acsi dicatur: Nolite querere in bello uite presentis requiem, quandiu contra tentamenta inimici siue aperta, siue occulta, decem preceptis tanquam milites armamini. Neque enim gaudii locus est, ubi uita hominis tota tentatio est. Quidam dicunt  decem tentationes ad decem persecutiones gentilium referri, et putant a Nerone Cesare usque ad Diocletianum. Quod quomodo sit, ipsi uiderint qui hoc dicunt. Potest autem et hic denarius numerus aliter intelligi. Cunctis autem legentibus liquet tribus tentationibus principaliter primum hominem a serpente in paradiso tentatum ac superatum; quibus etiam tribus modis post secundo homini tentato succubuit, id est auaritia,  uana gloria, et cupiditate; contra quas, scilicet principales tentationes, quotidie Ecclesia dimicat. Septenarius autem numerus ad presens tempus refertur, quod septem diebus uoluitur. Quia ergo in omni huius uite termino trina ista tentatio non potest deesse, in quibus cetera uitia potissimum obtinent principatum, et hec ipsa mortalis uita per septem dierum curricula euoluitur, recte decem dierum numero principalis Ecclesie tribulatio exprimitur. Hac enim trina tentatione septem diebus applicita, denarius numerus adimpletur; dicatur itaque de electis: Habebitis tribulationem diebus decem, acsi diceret: Usquequo presens uita finiatur, que per septem dies uoluitur, contra diuersas tentationes, que in tribus suum maxime obtinent principatum,  certamen habebitis. Esto fidelis usque ad mortem, et dabo tibi coronam uite. Hic iam ostendit aperte ad quos decem dies pertingunt, id est ad omne tempus quandiu fidem seruare electi debent. Hoc autem et generaliter omni Ecclesie, et specialiter dicitur unicuique fideli anime. Hinc est quod in Euangelio Dominus dicit: Qui perseuerauerit usque in finem, hic saluus erit . Esto itaque fidelis usque ad mortem, et inter multas pressuras, inter innumeras clades, semper uictorie triumphum attende. Quia enim hoc dicturus erat, premisit superius: Hec dicit, qui fuit mortuus, et uiuit. Acsi diceretur: Noli fidem regis amittere, quia si mecum toto belli tempore dimicaueris, post mortem mecum coronaberis; sed et regnandi sortem accipies. Nunc  enim est tempus decertandi, tunc autem coronandi. Unde et in sequentibus dicitur : Qui uicerit, faciam eum sedere in throno meo, sicut et ego uici, et sedeo cum Patre meo in throno eius.

Qui habet aurem cordis et intelligentiam mentis, audiat et intelligat ad se pertinere quod dictum est, et quid Spiritus dicat Ecclesiis: Qui uicerit tentamenta diabolica, incentiua carnis sue, non ledetur a morte secunda, id est a damnatione perpetua. In sacra enim Scriptura tres mortes sepe ponuntur: una scilicet peccati, altera carnis, tertia uero supplicium eterne damnationis. Que mors hic secunda, non tertia nominatur, quia uidelicet de his tantummodo agitur sermo, que nocent, de morte  scilicet peccati et morte eterni supplicii. Ad quarum comparationem ista que communis est, mors non est dicenda. Unde et Apostolus carnaliter mortuos dormientes uocat, dicens: Nolumus uos ignorare de dormientibus . Mors itaque prima, que ledit, peccatum est. Huic itaque que ledere possit, nulla alia nisi eterna damnatio succedit. Ideoque pretermissa media que non ledit, alia debuit uocari secunda, que post peccatum ledit. Dicatur itaque: Qui uicerit, non ledetur a morte secunda, id est qui mortem peccati in hoc tempore animas necantem superauerit, ad lesionem eius que post hanc et corpora et animas sine fine cruciat, non perueniet. Que mors semper occidit, et nunquam ad integrum exstinguit. In lesionis autem  uerbo, miseriarum debet intelligi corruptio. Ledi enim non potest, nisi quod corruptioni subiacet.

Et angelo Pergami Ecclesie scribe. Pergamus interpretatur diuisio cornuum. Quod aperte Ecclesie congruit, in qua sunt simul boni et mali, et que iudicando facit distantiam inter bonos et malos, ut confringantur cornua peccatorum, et exaltentur cornua iusti. Hec dicit qui habet rhompheam ex utraque parte acutam. Rhomphea est gladius utrinque acutus. Gladii autem nomine, Scriptura sacra intelligitur, dicente Apostolo: Et gladium Spiritus quod est uerbum Dei . Qui gladius ueteris et Noui Testamenti bene utraque parte acutus dicitur, quia uidelicet hinc peccata operis, illinc resecat peccata cogitationis. uetus quippe Testamentum dicit: Si  quis adulterium fecerit, morte moriatur : Nouum uero: Qui uiderit mulierem ad concupiscendum eam, iam mechatus est eam in corde suo , et multa his similia. uel certe utraque parte ideo acutus dicitur, quia sicut gladius biceps carnem diuidit, et membra a membris separat, ita gladius uerbi Dei separat bonos a malis. Unde Dominus dicit: Non ueni pacem mittere, sed gladium , et cetera. Siue etiam idcirco dicitur utraque parte acutus, quia et simplices per historiam, et perfectos instruit per allegoriam.

Scio ubi habitas, ubi sedes est Satane. Et hoc generaliter uniuersali Ecclesie dicitur, que mixta cum reprobis, ubique per orbem Satane tentationibus scit se exercere. Sicut enim sedes Dei sunt electi omnes,  ita sunt sedes diaboli cuncti reprobi, in quorum medio habitat Ecclesia, iuxta quod Apostolus dicit: In medio nationis praue et peruerse, inter quos lucetis sicut luminaria in mundo, uerbum uite continentes ; et in Canticis canticorum dicitur: Sicut lilium inter spinas, sic amica mea inter filias , et inde laus electorum amplius crescit, et ubique diffunditur, quoniam in medio malorum innocentie seruant opera. Hinc est quod Loth sacra Scriptura teste laudatur , quod esset uisu et auditu iustus, habitans apud eos qui quotidie affligebant eius animam iniustis operibus. Hinc etiam Ecclesia dicit electorum: Circumdederunt me sicut apes . Apis quippe in ore mel portat, in cauda uenenum  occultat. Sic nimirum hi qui fraudes moliuntur, dulcia preponunt, ut amaris inficiant. Et tenes nomen meum, id est nomen Christianitatis integra fide colis, etiam in tempore tribulationis. Et non negasti fidem meam, afflictionibus perfidorum pressa. Et in diebus illis Antiphas testis meus fidelis, qui occisus est apud uos. Cuius Latinitatis sit hec locutio, non facile patet, nisi forte per subauditiones intelligatur. Si enim dixisset: Non negasti fidem meam in diebus Antiphe testis mei, qui occisus est apud uos, planus esset sensus, et facile intelligeretur; at cum dicitur: Non negasti fidem meam, et in diebus Antiphas testis meus, et cetera, obscura est sententia. Ideoque necessarie sunt subauditiones, ut ita hanc sententiam pronuntiemus: Et tenes nomen meum, et non  negasti fidem meam; et in diebus illis, in quibus exstitit Antiphas testis meus fidelis, qui occisus est apud uos, non negasti fidem meam. Tale est et illud in Psalmo: Nolite extollere in altum cornu uestrum, nolite loqui aduersus Deum in iniquitatem . Si subiungeret statim, quoniam Deus iudex est, aperta sententia uideretur: sed cum in medio interponit: Quia neque ab Oriente, neque ab Occidente, neque a desertis montibus: et deinde subiungit: Quoniam Deus iudex est, obscura sententia redditur. Aut ergo uitio scriptorum ista talis facta est locutio, aut certe more Scripturarum, ut dictum est, necessarias habet quasdam orationum particulas. Sed nunc sensum uideamus: fuit enim quidam martyr, qui occisus est in ecclesia Pergami, per quem utique omnes  martyres intelliguntur, quicunque in hoc mundo, siue aperto, siue occulto martyrio patiuntur: quia sicut in una Ecclesia omnes, ita in uno martyre omnes Christi martyres reperiuntur preconio laudis attolli. Quod autem apud sanctos suum testem interfectum esse commemorat, sic intelligendum est, non quod ab illis, sed quod inter illos fuerit interemptus, ab his uidelicet in quibus Satanas habitat, id est a reprobis, qui sedes sunt Satane. In quorum persona statim subiungit.

Sed habeo aduersus te pauca, quia habes illic tenentes doctrinam Balaam, qui docebat Balac mittere scandalum coram filiis Isrel, edere, et fornicari. Hec enim uerba non ad eum pertinent cui superius dictum est: Tenes nomen meum, et cetera, sed ad  eos qui simul misti erant cum reprobis, quos angelus Pergami, id est episcopus ipsius ciuitatis, praua docere permittebat. Historia patet , qualiter scilicet Balaam a Balac ad maledicendum filiis Isrel fuerat euocatus, quem maledicere noluit, cui se etiam similem fieri in morte optauit. Sed postea muneribus uictus, in eiusdem populi mortem consilium dedit. Preuidit enim animos filiorum Isrel ad fornicationem promptos; ideoque consilium dedit Balac ut pulcherrimas mulieres coram eis poneret, quarum speciebus illecti, ad illicitos amplexus ruerent, illarumque blanditiis illiniti, de sacrificiis Phegor manducarent, per quod uidelicet factum derelicti a Deo, caderent coram illis. Completumque  est hoc consilium de filiis Isrel, et facile decepti sunt. Egressa itaque ira a Domino, percussit ex illis uiginti tria millia, donec Phinees, zelo Dei actus, uindictam exercuit in adulteros. Hec tunc facta sunt docente impio diuino et mago, et hoc specialiter in Pergami ecclesia, generaliter autem fit in toto mundo. Balaam itaque interpretatur populus uanus, Balac elidens, Isrel uir uidens Deum. Balaam itaque significat hereticos, qui pondus uirtutum et fidei in se non habent, ideoque uani sunt. Balac autem, qui elidens dicitur, huius seculi significat principes. Quibus nimirum bene congruit hoc quod Balach elidens dicitur, quia procul dubio dum huius terre principes semper aliis superiores existere querunt, si quem ad dignitatis sue culmen  ascendere nitentem conspiciunt, pro uiribus ad terram elidunt, uidelicet ad humilia deponunt. Qui plerumque suadentibus hereticis, contra Isrelitas  pugnant, ut de idolothytis edant, et fornicentur a Deo, illorum praua dogmata sequendo. Dum enim suasoria quedam et dulcia preponunt in suis falsis dogmatibus, quasi per pulchras mulieres eos seducere cupiunt, ut comedant idolothyta, id est ut sequantur idolorum doctrinam plenam omni spurcitia: ibique fornicentur, id est, ut, relicta ueritatis doctrina, ardentissimo libidinis incendio, mendaciis peruersorum doctorum inhereant. Aliter: Balaam, qui  interpretatur populus uanus, et significat demones per inania discurrentes; Balac autem, qui elidens dicitur,  carnem nostram, que plerumque animam elidit ad peruersa trahendo opera, que debuerat Deum uidere tota mente. Et hoc per mulieres, id est per huius seculi delectationes et uoluptates, quarum amore plerumque anima demonum insidiis illecta, ad consensum utendi illicitis trahitur. Isrel enim significat animam Deum contemplantem. Docente ergo Balaam, misit Balac uoluptatum amatrices coram filiis Isrel, quarum suasionibus edant de immolatis, et fornicentur cum eis, quia uidelicet spirituum immundorum suasionibus caro delectata, ad aspectum mentis ipsarum cupiditatum illecebras deducit, quarum amore  ad consensum rapitur.

Ita habes et tu tenentes doctrinam Nicolaitarum.  De factis Nicolaitarum, uel quos significauerint suis actionibus, satis supra dictum est. Ita habes, inquit, et tu tenentes doctrinam Nicolaitarum, id est sicut sunt in te qui sequuntur doctrinam Balaam, ita sunt qui sequuntur doctrinam Nicolaitarum. Quod utique illis dicitur, qui huius erant imitatores, qui et ad penitentiam hortantur, cum dicitur:

Similiter penitentiam age a factis scilicet Nicolaitarum, sicut a factis et doctrina Balaam. Sin autem uenio tibi, et pugnabo cum illis in gladio oris mei. Hortatus iam fuerat in superioribus angelum ut penitentiam ageret eo quod permitteret quosdam tenere doctrinam Balaam uel Nicolaitarum. Unde cum dicit: Sin autem uenio tibi; et deinde subiungit: Pugnabo  cum illis, ita accipiendum est, tanquam diceret, pugnabo tecum, quia uidelicet hec uerba et ad eos pertinent, qui predictam doctrinam sequebantur, et ad eos etiam qui eos non corrigebant. Pari enim reatu astringitur et ille qui praua docet, et ille qui praua doceri tacens permittit. Talibus itaque dicit Dominus: uenio tibi, id est aduentum ire mee et uindictam te sentire faciam, et pugnabo cum illis in gladio oris mei, id est acutis eloquiorum meorum sententiis illos damnabo. Gladius enim oris Dei sermonem illius ualida precepta significat, Paulo attestante, qui dicit: Et gladium spiritus quod est uerbum Dei .

Qui habet aurem audiat quid Spiritus dicat Ecclesiis. Qui utique quod uni illarum dicit. omnes Ecclesias  cupit audire.

uincenti desideria propria et demonum tentamenta, dabo ei manna absconditum, id est meipsum tribuam illi qui sum panis uiuus de celo descendens, quique ideo factus sum homo, ut panem angelorum manducaret homo. Hunc significabat panem olim illud manna, quod filiis Isrel datum est in eremo. Quod qui spiritualiter manducauerunt, sicut Moyses, Aaron, et Iosue, et si mortui sunt corpore, immortales fuerunt mente. Qui autem nichil aliud preter quod uidebant ibi intelligebant, mortui sunt morte eterna. De quibus Dominus dicit Iudeis: Patres uestri manducauerunt manna, et mortui sunt . Sicut et nunc qui digne corpus et sanguinem Domini accipiunt, uitam ibi sumunt: qui hoc indigne  manducant, iudicium sibi manducant et bibunt. Istud autem manna quod hic promittitur fidelibus, modo quidem in sacramento accipiunt per fidem, quandoque hoc in ueritate per spiritualem sumetur: et quod nunc manet absconditum, tunc erit manifestum. Qui itaque uicerit, dabo illi manna absconditum, id est, meam post finitos huius uite labores contemplationem illi concedam. Unde Psalmista dicit: Satiabor dum manifestabitur gloria tua . Manna etenim interpretatur: Quid est hoc? Nos autem nequaquam dicimus: Quid est hoc, nisi de re quam ante non uidimus. Istud enim manna nunc manet absconditum, iuxta quod Apostolus ait: Quod oculus non uidit, nec auris audiuit, nec in cor hominis ascendit, que preparauit Deus diligentibus se .

 Et dabo illi calculum candidum, et in calculo nomen nouum scriptum, quod nemo scit nisi qui accipit. Calculus lapis est pretiosus, qui et carbunculus appellatur, eo quod in tenebris constitutus, sicut carbo succensus fulgere perhibetur. Per hunc autem lapidem ipse intelligitur Christus, qui inter huius seculi tenebras refulsit, quando uerbum caro factum est, et habitauit in nobis. Unde et bene candidus dicitur, quia sine ulla peccati offuscatione mundus apparuit inter homines, et diuinitatis sue luce tenebras nostre mortalitatis illustrauit. Dicit itaque: Dabo uincenti calculum aureum, id est dabo ei meipsum, qui de mundo atque auctore mortis triumphat, ut sit scilicet meus frater et particeps regni in  gloria. Unde Ioannes dicit: Quotquot autem receperunt eum, dedit eis potestatem filios Dei fieri , ut sicut est Filius Dei ipse per naturam, ita sint isti per gratiam. In qua uidelicet adoptionis gratia, nomen etiam nouum datur, id est nomen Christianum prius inauditum. A Christo enim fideles Christiani uocantur, sicut ab Isrel Isrelite, et a Iuda Iudei. De hoc nomine per prophetam Isaiam Ecclesie sue ipse Dominus ante dixit: uocabitur tibi nouum nomen, quod os Domini nominauit . In calculo itaque habet hoc nomen, quia ab ipso cepit exordium, a quo omnes Christiani nominantur. Et hoc nomen solis datur uictoribus, id est omnibus ad uitam eternam predestinatis, qui huius nominis dignitatem operibus exornant. Unde subiungitur:  Quod nemo scit, subauditur digne, nisi qui accipit. Scire enim positum est hic pro eo quod est, nisi uirtutem huius nominis expertus fuerit. Tali modo dicuntur mulieres nondum cognouisse uiros, id est que nondum fuerunt experte uiri thorum. Nemo ergo scit hoc nomen, nisi qui accipit, id est nemo uirtutem huius nominis et dignitatem moribus et uita defendit, nisi qui ante fuerit predestinatus a Deo, ut filius Dei non solum nominetur, sed etiam sit. Nosse etenim Christi nomen, ad custodiam mandatorum pertinet. Quo contra Ioannes de quolibet reprobo dicit: Qui dicit se nosse Deum, et mandata eius non custodit, mendax est, et ueritas in eo non est . Nemo itaque scit hoc nomen, nisi qui accipit, id est qui ad hoc predestinatus est a Deo,  ut iure Christianus uocetur et sit. Potest et per hunc lapidem ignitum caritas intelligi, que candorem habet, per hoc quod uestis est operiens nigredinem peccatorum: per ignem autem, amor quo diligitur Deus et homo. Datur ergo uincentibus calculus candidus, ut diligant Deum et proximum. Datur in calculo nomen, ut ipsam dilectionem adimpleant in mandato nouo. Scriptum quippe est: Mandatum nouum do uobis, ut uos inuicem diligatis . Cuius nominis uirtutem solus scit qui accipit, id est qui in nouo mandato illud custodit, quod discipulis est collatum.

Et angelo Thyatire Ecclesie scribe. Thyatira, sicut supra dictum est, illuminata dicitur, significans uniuersam Ecclesiam, que illuminata est per Christum,  qui est lux uera illuminans omnem hominem uenientem in hunc mundum. Ideoque quod uni specialiter Ecclesie dicere sermo diuinus uidetur, generaliter ad omnem Ecclesiam pertinet.

Hec dicit Filius Dei, qui habet oculos ut flammam ignis. Hic iam aperte ostenditur, cuius typum angelus gerebat, qui hec ostendebat beato Ioanni, cum sua uerba, Filii Dei uerba, profitetur, dicens: Hec, dicit Filius Dei, cuius oculi uelut flamma ignis exsistentes, sunt dona Spiritus sancti, que totum corpus Ecclesie illuminant. uel certe diuina eloquia, de quibus scriptum est: Lucerna pedibus meis uerbum tuum ; et iterum: Ignitum eloquium tuum uehementer . uel etiam, oculi Domini intelliguntur  doctores, qui nos sua doctrina et exemplo illuminant, et lumen scientie prebent.

Et pedes eius similes aurichalco. Pedes Domini sunt uel sancti predicatores per quos mundum circuit, tribulationis igne probati, uel certe ultima ac nouissima illius membra, extrema persecutione cadentia.

Noui opera tua, id est tua bene gesta approbo, ut pote qui ut eadem ageres gratuite contuli. In hoc autem loco generalis Ecclesie persona introducitur.

Et caritatem tuam et fidem, subaudis noui eo modo quo et opera tua. Charitatem, scilicet qua Deum ex toto corde et proximum diligis sicut teipsum; et fidem, qua credis Deum trinum in personis,  unum in maiestate. Est autem hic preposterus ordo: dum prius ponuntur opera, postea caritas, dehinc fides, cum prius sit utique credere, deinde quod quisque credit amare, inde etiam quod credulitas et amor docuerit, operari. Subiungitur autem ad hec in laudibus Ecclesie et dicitur: Et ministerium et patientiam tuam. Ministerium illud intelligitur quo ministrabant Ecclesie illis qui erant in Hierusalem nichil habentibus de suis facultatibus, misericordie opera illis exhibentes, Apostolo monente , ut essent memores fratrum. Patientia uero in hoc intelligitur, quia omnia huius seculi aduersa libenter pro Christo sustinebant, ut perseuerantes usque in finem salui essent. Et opera tua nouissima plura prioribus. Quantum ad Ecclesie faciem  pertinet, bene opera illius plura prioribus commemorantur, quia uidelicet Ecclesia prius facilioribus et leuioribus preceptis solidata est. Unde et apostoli  tantum quatuor capitula illis qui credebant imposuerunt, uidelicet ut abstinerent se ab immolato, et sanguine, et suffocato, et fornicatione. Deinde uero cum multitudo Ecclesie creuisset, ad hoc usque peruentum est ut omnia relinquerent pro Christo, et ad culmen perfectionis tenderent, habita pauperibus tribuerent, fratres, sorores, patres et matres uxoresque relinquerent. Abhinc etiam exordium sumpsit religio monachorum. uel certe potest hoc referri ad diem iudicii, quando immanissima crebrescente temporibus Antichristi persecutione, amplior in ea uirtus enitebit operationis, dum  Iudei et gentiles pariter in fide Christi fundati, duplo quam nunc laborabunt.

Sed habeo aduersus te pauca, quia permittis mulierem Iezabel que se dicit prophetas docere, et seducit seruos meos, et docet fornicari, et manducare de idolothytis. Nulla ratio permittit ut hec uerba ad eos pertineant quos superius tanta laude fuerat prosecutus, sed a generali corpore electorum uertit sermonem ad partem reproborum, que in doctoribus intelligitur, qui sua negligentia fornicationem et idololatriam in Ecclesia esse sinunt sub nomine Christiano. Sed iam nunc uideamus sensum: fuit Iezabel uxor Achab regis Isrel, idololatra simul et fornicaria, que etiam Dei seruos insecuta est. uerum  hec mulier non uixit usque ad aduentum Domini: nam et in ungulis equorum legimus illam conculcatam. Sed quia erant in eadem Ecclesia qui opera illius mala imitabantur, idcirco in eis mater ipsa fornicationum Iezabel notatur. Sicut enim omnes electi unam uitam ducentes, unum corpus Christi faciunt, sic omnes reprobi unum corpus diaboli dese reddunt, sicque fit, ut precedentia membra sequentibus, et sequentia precedentibus inueniantur coniuncta. Unde scriptum est: ue illis qui in uia Cain abierunt ; et Ioannes dicit: Nunc antichristi multi facti sunt . Potest etiam fieri ut tunc temporis sicut et quidam affirmant, et alia translatio demonstrat. Fuit hec mulier in eadem Ecclesia, uxor scilicet ipsius angeli, que docebat Dei  seruos edere de idolothytis et fornicari. Ex cuius specie speciali ad generalem totius orbis Iezabel sermo figurate transfertur. Fornicatio uero istius Iezabelis quadriformis intelligitur: primum uidelicet in animo, de qua scriptum est: Qui uiderit mulierem ad concupiscendum eam, iam mechatus est eam in corde suo ; deinde etiam cum animi uoluntas ad effectum perducitur; hinc Paulus dicit: Fugite fornicationem. Omne enim peccatum quodcunque fecerit homo, extra corpus est; qui autem fornicatur, in corpus suum peccat ; tertium genus fornicationis est, quando simulacra pro Deo colimus. De qua Dominus per Prophetam contra Ierusalem loquitur, dicens: Mechata est cum ligno et lapide . Quartum uero genus est, quando terrene  diuitie immoderate concupiscuntur, et creatura plus quam Creator diligitur. De qua etiam Paulus dicit : Et auaritia que est idolorum seruitus. Huius fornicationis tria genera nunc in Ecclesia huius mundi uigent: id est in appetitu luxurie corporalis, et in effectu ipsius obscene commixtionis, atque in auaritia terrene felicitatis. Sed nec quartum genus ad plenum exstinctum est, quod constat in simulacrorum culturis. Notandum uero quod Iezabel prophetam se dicit, et idcirco seruos Dei seducit. Hoc quippe factum multi imitantur qui diuitiis deseruientes, ne soli sint, hortantur alios ut cupitis fruantur delectationibus, dicentes quia si hoc fieri Deus uoluisset, masculum et feminam non fecisset, nec corporis membra tali usui apta formasset.  Stultum est ergo abstinere ab huiusmodi delectatione, qua fruuntur non solum alie pecudes aut uolucres, sed etiam musce. Dumque hoc dicunt, fit aliquando ut carnem delectari compellant, et ad consensum libidinis pertrahant, sicque perueniant ad opus malum, intantum ut in processu temporis nullam reuerentiam habentes pudoris, quod turpiter gesserunt, coram aliis laudibus efferunt. Unde bene Iezabel sanguinis fluxus, aut fluens, uel sterquilinium dicitur. Mulieres quippe per singulos menses  fluxum sanguinis sustinent, quia cum menstruum tempus aduenerit, superabundans sanguis egeritur. Sanguinis autem nomine peccata designantur; unde  Dauid dicit: Libera me de sanguinibus, Deus , id est a peccato adulterii et homicidii. Dicitur itaque Iezabel sanguinis fluxus, quia uidelicet reprobi malam uoluntatem, quam prius concipiunt, mox ut tempus uenerit perpetrande iniquitatis, ad effectum perducunt operationis. Dumque opus desiderate uoluptatis ad effectum perducitur, fit mens uehementius anxia quam fuerat, et auget in corde flammas libidinis, totamque se in uoluptate corporis deiicit, sicque, ut ita dixerim, totus humor pariter liquescit. Et hic est quod Iezabel fluens dicitur. Quia uero opus malum in consuetudinem peccandi uertunt, unde et absque ulla reuerentia opinionem de se emittunt. Bene eadem Iezabel sterquilinium dicitur, quia uidelicet ex ipsis perpetrate luxurie inquinamentis  longe lateque male opinionis fetorem de se reddunt, unde per Prophetam dicitur: Computruerunt iumenta in stercore suo . Iumenta ergo in stercore putrescere est, ut dicit beatus Gregorius, luxuriosum quemlibet in ceno libidinis uitam finire. Talibus quippe congruit illud Psalmiste: Homo cum in honore esset non intellexit, comparatus est iumentis insipientibus, et similis factus est illis . Tertio quoque fornicationis genere, multi hec sectantes solent fideles decipere, dum eos inuitant pro quibusdam egritudinibus, pro quibusdam rerum euentibus ad arbores, ad fontes, ceteraque huiusmodi, dicentes quia hoc agendo tale et tale euasi periculum, talemque consecutus sum prosperitatem, dumque hec agunt, quasi ad spiritualem  fornicationem Dei seruos inuitant. Sed et in alia fornicationis specie reprobi multos decipiunt, dum peruersis suasionibus quosdam ab amore Dei retrahunt, et desideriis terrenis seruire compellunt, ideoque ue illis qui toties fornicantur, quoties plus terrena quam celestia appetunt, plus creaturam quam Creatorem diligunt.

Et dedi illi tempus ut penitentiam ageret, et non uult penitere a fornicatione sua. De talibus Iob dicit: Dedit illi Deus locum penitentie, et ille abutitur eo in superbiam . Quisquis enim delinquit, et uiuit. Ideo hunc diuina pietas iniqua agentem tolerat, ut ab iniquitate resipiscat. Unde et talis quo amplius exspectatur, et non uult penitere, eo arctius reatus sui uinculis astringetur, et iusto iudicio  punietur. Unde est: Puer centum annorum morietur, et peccator centum annorum maledictus erit . Sed querendum nobis est, cum in precedenti uersiculo negligenti predicatori atque ab exhortatione torpenti dictum sit: Habeo aduersus te quod permittis mulierem Iezabel, que se dicit prophetas docere, et seducit seruos meos, cur non subiungitur, dedi tibi et illi, aut certe sub uno, dedi uobis ut penitentiam ageretis? Ad quod dicendum est quia in angelo omne corpus Ecclesie comprehenditur, et quando ipse increpatur, ad eos increpatio pertinet, qui rei sunt. Ideoque a specie predicatorum qui superius fuerant reprehensi, redit sermo ad generalitatem populi, et in eo partem speciei reprobam,  quasi ex occulto impenitentem redarguit, quam supra aperte increpauerat. Hoc autem idcirco ne pars speciei, que prius in sanctis predicatoribus constat, illi que in reprobis est, uideretur coniuncta. In peruersis itaque doctoribus unus idemque angelus, et pro reatu taciturnitatis aperte corripitur in specie, et pro mentis obduratione occulte redarguitur in genere. In sanctis uero nec aperte corripitur in specie, nec increpatur occulte in genere. In eo enim quod diuina uox ait: Habeo aduersus te quod permittis Iezabel que se dicit prophetas docere, et seducit seruos meos, torpentium ab exhortatione predicatorum innotescit silentium. In eo uero quod subiungit: et dedi illi tempus ut penitentiam ageret, et non uult penitere a fornicatione sua, a specie ad genus transiens,  et speciem et genus simul sub uno comprehendit.

Ecce pono eam in lecto, et qui mechantur cum eo in tribulatione maxima erunt, nisi penitentiam egerint ab operibus suis, et filios eius interficiam in mortem. Quod est Iezabel, hoc sunt qui mechantur cum ea, hoc etiam filii eius ex fornicatione procreati, id est unum corpus Satane. Sed quia reprobi reprobis succedunt, diuiditur genus in species, ut ostendatur quibus successibus totum corpus diaboli proficiat, quibus incrementis coalescat. Perfectum autem quo Iezabel cum suis omnibus ponitur, intelligitur audacia et securitas peccandi. Ponitur autem in lecto ista uniuersalis meretrix, non ut quiescat, sed ut febre languescat, ut phrenesim sustineat, quatenus ea iam  dicat, uel agat, que alii audire erubescant. Sepe enim iusto Dei iudicio propter peccata preterita homines ad maiora ruunt facinora, dumque sine timore audacter peccant, quasi in lecto, id est, in peccandi securitate quiescunt. In qua securitate Deus eos ponere dicitur, quia iusto iudicio permittitur ut ibi ponantur; tale est et illud: Indurauit Dominus cor Pharaonis , id est non emolliuit. Sic et hic dicitur: Pono eam in lecto, id est non retraham illam, sed permittam, propter transacta peccata, libere et sine timore peccare, et qui mechantur cum ea, id est cum seipsis, quia supradictum est quod est meretrix. Hoc sunt illi qui cum ea fornicantur, in tribulatione maxima erunt, hoc est in augmentum peccatorum, per quod uenturi sunt ad maximam  tribulationem gehenne. Quasi enim quedam sunt peccatorum supplicia, ipsa uitiorum incrementa, et hoc fiet nisi penitentiam egerint ab operibus suis. Dum enim peccatores quidam de perpetratis criminibus nolunt agere penitentiam, fit ut ad alia ruant etiam crimina grauiora. Unde Paulus de quibusdam Deum cognoscentibus et non glorificantibus dicit: Propter quod tradidit illos Deus in reprobum sensum, ut faciant que non conueniunt . Et filios eius imitatores illius interficiam in mortem. Non enim istam communem hic mortem debemus accipere, qua moriuntur et iusti, sed illam que post mortem corporis sequitur animam, id est damnationem perpetuam. Nam et per lectum quo Iezabel mitti comminatur,  eterna pena potest intelligi, qua miseri et reprobi cruciandi tradentur. Et qui mechantur cum ea, hoc est qui fornicationem illius quocunque modo imitantur, erunt in tribulatione maxima post mortem carnis, ubi uermis eorum non morietur, et ignis eorum non exstinguetur; et hoc ideo quia penitentiam agere negligunt, donec eis repentinus superueniat interitus. Porro filii secundum precedentem sententiam, uel imitatores malorum intelliguntur, uel opera illorum peruersa que tunc dabuntur in mortem, quando post letitiam temporalem pro his miseri peccatores perpetuis tormentis tradentur cruciandi, dum per impunitatem scelerum ad mortem peruenerint animarum. Quo contra electi affliguntur hic, ut postmodum letentur. Quibus per Prophetam  dicitur: Isrel, iam non irascar tibi, quia zelus meus recessit a te ; et in hac Apocalypsi: Ego quos amo, arguo et castigo . Prosperantur siquidem ad tempus iniqui eterna morte plectendi: affliguntur ad modicum electi, perennibus bonis uegetandi. Dicit ergo, quos amo, arguo et castigo, per flagella scilicet corporis, per damna temporalium rerum, per uarias et diuersas afflictiones corporum et animarum. Etiam quos despicio in lecto, id est securitate peccandi manere permitto. Agit uero hoc omnipotens Deus more patris duos filios habentis, quorum alterum quidem sue potestatis esse permittit, sinens eum libere dormire, manducare, bibere, ceteraque que sibi uidentur facere, quia uult eum hereditate priuare. At contra, alterum excommunicat,  uerberibus afficit, aliquando tota nocte uigilare facit, et uinctis pedibus stare, quia uult eum sibi heredem substituere. Tali itaque modo Deus suos electos, quibus daturus est hereditatem celestis patrie, arguit et castigat, ut post finitos huius uite labores, ad eternam perueniant possessionem. Reprobis autem permittit sue uoluntatis esse, et in lecto securitatis quiescere, quo postea damnentur omnes cum suis patribus iniquis, ibi erit tribulatio magna, quam nulla carnis explicat lingua, ubi et deficiens quisque non defecit, et moriens semper uiuit.

Et scient omnes Ecclesie quia ego sum scrutans corda et renes. In renibus delectatio signatur concupiscentie carnalis, quia humane conceptionis semen de lumbis egreditur. In corde uero cogitationes  exprimuntur, que de corde prodeunt. Iuxta quod Dominus dicit: De corde exeunt cogitationes male, adulteria, fornicationes, furta , etc. Quia enim precedenti uersiculo dixerat omnipotens non aperte, sed occulte, idololatras et adulteros morte damnandos, nunc fidem Ecclesie demonstrat, que etiam non uisa credit. Nouit enim fidelium Ecclesia Deum scire omnia, qui licet reprobos tolerare uideatur, tamen occulte in sua prescientia iam eos damnat. Ait ergo: Scient omnes Ecclesie quia ego sum scrutans renes et corda, id est, facta et cogitationes singulorum intueor. Hominibus quippe opera nostra et dicta possunt esse nota, Deo autem etiam cogitationes manifestabantur, quoniam ipse uidet quod  quisque cogitet, uel quod delectet, unde ille sapientissimus orator dicit: Tu solus nosti corda omnium filiorum hominum . Nam et ueniens ad iudicium non solum opera, sed etiam ipsas damnabit tenuissimas cogitationes cordis. Iuxta quod per Prophetam  dicit: Ecce ego uenio, ut opera et cogitationes singulorum congregem. Potest et hoc quod in Ecclesia in reproborum ultione Deum scrutatorem esse renum et cordium perhibetur, non incongrue ita intelligi, ut quod nunc fide retinet certa, in futurum cernat rerum experientia, unde Psalmista: Cognoscetur Dominus iudicia faciens , non quod ante per fidem non sit cognitus, cum occulte iudicaret, sed quod tunc iudiciorum experientia cognoscatur. Et dabo unicuique uestrum secundum  opera sua. Hic aperte demonstratur, quia nomine fornicationis superius omnia comprehendit, quia non per hanc sententiam unius operis, sed multorum futura damnatio predicitur; punientur enim manifesta crimina, punientur et occulta, atque ideo fornicationem quam supra quadriformem intelleximus, hic omnifariam cogimur confiteri, unde Psalmista: Perdes omnes qui fornicantur abs te . Dicatur itaque: Et dabo unicuique uestrum secundum opera sua, iustis scilicet premium laboris, impiis uero supplicium eterne damnationis, ubi quod amplius exponi debeat, non est, sed quod magis timeri. Nam et per prophetiam hic dicitur, quod Ne, Daniel et Iob, ipsi soli animas suas saluabunt, filium autem et filiam non liberabunt. uobis.  autem dico et ceteris qui Thyatire estis: Qui non habent doctrinam hanc, qui non cognouerunt altitudinem Satane. Superius increpauerat reprobos, nunc autem ad electos uerbum uertit. Ideoque bene dicit: uobis dico et ceteris, id est iustis qui supra non estis comprehensi in numero reproborum. Qui non habent doctrinam hanc, id est, quos praua persuasio Iezabelis non inclinat ad malam operationem, ut malos uidelicet imitentur. Qui non cognouerunt altitudinem Satane, id est superbiam illius non sunt imitati. Sic enim dicuntur altitudinem Satane ignorare, sicut sacra Scriptura dicit mulieres non cognouisse uiros, que necdum sunt experte uiri thorum, uel sicut nos quotidiana locutione dicimus hominem ueracem ignorare mentiri. Altitudo autem Satane superbia  intelligitur, quia tumens contra Deum uoluit similis fieri Altissimo; pro qua ruens ad terram, multas angelorum legiones sibi consentientes secum deiecit. Cuius altitudinem tunc homo cognouit, cum hanc imitando Deo similis fieri concupiuit. Iuxta promissionem scilicet deceptoris dicentis: In quacunque die comederitis, eritis sicut dii . Hanc quoque altitudinem illi cognouerunt, qui turrim usque ad celum erigere gestiebant. Sed electi notitiam altitudinis Satane non habent, quia in cunctis semetipsos humiliant, uestigia Redemptoris sequentes, qui dicit: Discite a me, quia mitis sum et humilis corde . Attendunt enim quod Dominus dicit: Quia omnis qui se exaltat humiliabitur, et qui se humiliat  exaltabitur . Hinc ergo rationis accepto consilio, humilitatis semitam arripiunt, per quam ad celsitudinis culmen ascendant, quemadmodum dicunt, quidam: Non ponam super uos aliud pondus, tamen id quod habetis, tenete donec ueniam. De illis hoc dicitur, qui inflati contra Dei Filium, altitudinem Satane cognoscentes, nitebantur eos qui crediderant in Christum ex gentibus ad ueteris legis ceremonias trahere, de quibus Lucas dicit : Quia quidam descendentes a Iudea, docebant fratres, quia nisi circumcidamini secundum legem Moysi, non potestis salui fieri. Propter quod etiam miserunt Barnabam et Paulum ad apostolos in Hierusalem, a quibus et didicerunt posse sufficere gentibus, ut abstinerent se ab immolato, et sanguine, et suffocato,  et fornicatione. Cumque quidam eis de gentibus dicerent: Nisi circumcidamini secundum legem Moysi, non potestis salui fieri, ait Petrus: Quid tentatis imponere iugum ceruicibus discipulorum, quod neque nos neque patres nostri portare potuimus?  De illis itaque hec dicentibus, hic Dominus Ecclesie dicit: Non ponam super uos aliud pondus, hoc est obseruantiam ueteris legis, quemadmodum dicunt illi qui sunt synagoge Satane, sed sub leui sarcina uos permittam manere, ideoque id quod habetis tenete, id est onus leue ad quod uocati estis, nolite abiicere. De hoc onere, id est, gratia Redemptoris nostri, Petrus dicit: Quia per gratiam Domini nostri Iesu Christi credimus saluari . Ad hoc onus ipse fideles suos inuitat, dicens: Tollite iugum meum super  uos , et cetera. Atque post pauca: Iugum enim meum suaue est, etc. Ab onere ergo ad onus uocat, sed a graui ad leue, id est a lege ad gratiam, per quam non solum impletur lex, uerum etiam transcenditur. Sed dum hoc dicimus, questionem nobis ipsi ligamus: si enim, secundum predictam beati Petri sententiam, lex importabilis est, quomodo transcendi potest? Sed sciendum nobis est quia in obseruatione carnalium preceptorum eadem lex importabilis est, in custodia uero spiritualium mandatorum, que in decem constat uerbis duarum tabularum, adimpletur. In actione autem quam ille uictime futuram presignabant transcenditur, quia comparatione illarum que nunc in ueritate aguntur, uilissima apparent, que sola littera exterius prolata ab  auditoribus impleri nequeunt. alia enim fuerunt in ueteri Testamento precepta uite figurande, id est carnalium uictimarum oblationes: alia uero uite peragende, quod in decem legis uerbis impletur lex a credentibus. In mandatis autem uite figurande, iuxta litteram quidem importabilis est, sed iuxta spiritum transcenditur lex. Quod autem Dominus, hac expleta sententia, ita concludit, ut dicat donec ueniam, nimirum ostendit usque ad instaurationis tempora Ecclesiam sub gratia permanere, ac nequaquam iuxta mendacium Iudeorum ultra onus legis credentium humeris aggregari.

Et qui uicerit desideria carnis et demonum tentamenta, et qui custodierit usque in finem opera mea,  id est, in fide mea perseuerauerit usque ad terminum uite, dabo illi potestatem super gentes, et reget illas in uirga ferrea, et tanquam uas figuli confringentur, sicut et ego accepi a Patre meo. Filius Dei potestatem hanc non per diuinitatem, quia equalis est Patri, super gentes accepisse credendus est, sed per humanitatis formam, qua minoratus est etiam ab angelis. Secundum quam in Euangelio dicit: Data est mihi omnis potestas in celo et in terra ; secundum quam etiam paterna ad eum dicitur uoce: Postula a me, et dabo tibi gentes hereditatem tuam . Ceterum de potestate quam cum Patre habet ante tempora, Daniel testatur dicens: Potestas eius potestas eterna, que non auferetur . Illam igitur potestatem quam in tempore  Christus homo factus accepit a Patre, electis suis se dare promittit, sed in se a quo totum regitur corpus, et cui totum Ecclesie adheret corpus. Cum enim ipse sit caput electorum, electi uero membra illius, quod ipsum caput habet, hoc membra illius hereditario iure possidere uidentur. Dicatur itaque: uincenti dabo potestatem super gentes, et reget eas in uirga ferrea. Hanc potestatem ipsi apostoli primum, deinde sequaces illorum acceperunt, quibus data est potestas ligandi atque soluendi. Sciendum autem quia cum predicatores potestatem super alios accipiunt, sibimetipsis prius dominantur, qui sic se ab illicitis compescunt, sicut subditos compescere satagunt. Nam et illorum regimen per uirgam ferream exprimitur, que rectitudinem habet,  mollitiem non habet, quia uidelicet sancti predicatores nec sibi nec aliis contra iustitiam parcere nouerunt, qui et in se et in aliis tantum iustitie tramitem dirigere student, unde capiti eorum dicitur : uirga recta est uirga regni tui. Quod protinus quod sit, aperitur cum dicitur: Dilexisti iustitiam et odisti iniquitatem. Quo contra mollis et distorta est uirga quorumdam in Ecclesia prepositorum, ipsa iustitie permutatio. Dum enim equaliter grex pastorque peccat, et tamen qui prius est molliter delinquens se palpat, subditos uero temporali penitentia grauiter exaggerat, mollem procul dubio et flexibilem uirgam portat. Econtra Dominus admonet dicens: Nolite iudicare, et non iudicabimini , quia uidelicet equaliter quisque prelatus sibi et gregi subiecto  parcere, atque equaliter se subiectumque gregem debet corrigere. Bene autem gentes in Christum credentes, uasis comparantur fictilibus, quia in fragilitate carnis thesaurum a seculis absconditum habent reconditum. Hinc Paulus dicit: Habemus thesaurum istum in uasis fictilibus . Quod autem uasa tactu uirge confringi dicuntur, dupliciter potest intelligi, quia quidam dissipantur, ut in melioris uite studium commutentur: quidam uero ut eternaliter pereant, atque ideo una eademque uirga regit ad uitam preordinatos, destruit et confringit ad mortem prescitos. Hinc est quod Ieremiam Dominus ad domum figuli ire iubet, ibique uas dissipatum atque a figulo in melius reformatum ostendens  dicit: Nunquid sicut figulus iste non potero uobis facere, domus Isrel? dicit Dominus. Ecce sicut lutum in manu figuli, sic uos in manu mea . Hinc etiam alibi ipsi figulo humani generis dicitur: uerte impios et non erunt , id est, post euersionem non impii, sed pii permanebunt. Quo contra alibi dicitur: Destrues illos, et non edificabis eos .

Et dabo illi stellam matutinam. Qui habet aurem audiat quid Spiritus dicat Ecclesiis. Stellam matutinam quantum ad litteram, appellat luciferum, qui oriens suo ortu uicinum solis demonstrat aduentum. Spiritualis stella matutina Christus intelligitur, qui surgens a mortuis tenebras huius seculi fugauit, et luce fidei totum repleuit mundum, et fulgore sui  luminis illuminauit tenebras nostre mortalitatis. De hac stella Petrus fidelibus dicit: Donec dies illucescat, et lucifer oriatur in cordibus uestris . Nam in Scriptura sacra cum singulari numero stella matutina ponitur, per hanc homo Christus figuratur. Cum uero pluraliter astra matutina interseruntur, angelice creature designantur. Unde est: Cum me laudarent simul astra matutina . Sed et cum simpliciter ac sine additamento stelle ponuntur, doctores Ecclesie nonnunquam exprimuntur; unde est: Qui docti fuerint fulgebunt sicut stelle firmamenti . Christus itaque apparens uiuus post mortem matutina nobis stella factus est, quia dum in semetipso exemplum nobis resurrectionis prebuit, que lux sequeretur indicauit. Stellam  ergo matutinam uincentibus se dare profitetur, id est semetipsum et gloriam future resurrectionis. Quod tunc implebitur, quando qui in monumentis sunt audient uocem Filii Dei, et configuratum corpori claritatis sue, corpus humilitatis nostre reformabit . Mortalitatis etenim tenebris resurrectione fulgente depressis, quasi quidam lucifer apparebit, que perfectum eternitatis diemde monstrabit.



CAPUT III.

Et angelo Sardis Ecclesie scribe. Sardis, ut supra dictum est, interpretatur principi pulchritudinis, apta subaudis atque ornata. Et hic quoque dicendum, quia sicut superius ex abundanti disseruimus, quod uni ecclesie dicitur, utique omnibus conuenit.

Hec dicit, qui habet septem spiritus Dei et septem  stellas. Filius Dei septem habet spiritus, uidelicet septiformem spiritum equalem sibi in natura unitatis; unde Isaias : Requiescit, inquit, super humilem spiritus Domini, spiritus sapientie et intellectus. Habet quoque septem stellas, id est septiformem Spiritum sanctum, tanquam ancillam in ditione potestatis. Et bene cum unius sit substantie Filius Dei cum Patre et Spiritus sancto, habere dicitur septiformem Spiritum, quia omnis gratia eiusdem Spiritus per Christum credentibus tribuitur.

Scio opera tua, quia nomen habes quod uiuas, sed mortuus es. Esto uigilans, et confirma cetera que moritura erant. Ex parte hunc iam mortuum, ex parte uero adhuc uiuum esse demonstrat, id est, ex  parte criminibus mortuum, ex parte autem uiuum bonis operibus ostendit. Dicatur ergo: Nomen habes quod uiuas, sed mortuus es. Acsi diceretur: Ideo te uiuere putas, quia in quibusdam bonis operibus exercitium habes. Sed attende, quia uiuere non uales, si uitia preualuerint uirtutibus, quibus uiuere uideberis. Sunt enim nonnulli, qui eleemosynis insistunt, pauperum curam gerunt, sed ipsi a rapina manus non cercent. Nonnulli autem eleemosynarum largitati inseruiunt, et a rapina manus cercent, atque ab adulterii perpetratione se cohibent, sed ire atque inuidie stimulis agitati, quorumdam uitam exstinguere querunt. Sic quoque in similibus, dum se in quibusdam bonis operibus uiuere putant, unoquolibet facinore multi moriuntur. De quibus per  Iacobum dicitur: Quicunque seruauerit totam legem, offendat autem in uno, factus est omnium reus . Ad quorum personam, uidelicet benigna exhortatio dirigitur, qua dicitur: Esto uigilans et confirma cetera que moritura erant, acsi diceretur: Si uis ut in illis que bene gessisti uiuas, ab iis que male gessisti per penitentiam euigila, quia si in illis mortuus permanes, in istis nullatenus uiues. Hinc Psalmista admonet dicens: Declina a malo et fac bonum . Nam et in hoc quod dicitur, confirma cetera que moritura erant, ostenditur quia si a peccati somno per penitentie lamentum perfecte quis euigilat, nec illa que etiam mortuus bene gessit, post uiuens opera amittit, atque ideo illa uiuificat, quod ipse a peccati somno euigilat. Sic enim dicitur:  Esto uigilans, et confirma cetera que moritura erant, tanquam diceretur: Si ex ea parte qua mortuus es, reuiuiscis, cetera que adhuc in te uigent, ne moriantur confirma. Possunt et hec aliter intelligi. Sunt enim multi qui uitam ab omni crimine custodiunt, uirtutibus etiam seruiunt, sed tamen humanam laudem requirunt. Ideoque quia intentio recta non precedit in cogitatione, prauum est omne opus quod sequitur in ostensione. Per hoc ergo quod exterius procedit in publicum, uiui apud homines arbitrantur. Ideoque nomen habent quod uiuant. Per hoc autem quod latet interius, apud Deum mortui deputantur. Unde pia admonitio subinfertur, qua dicitur: Esto uigilans et confirma cetera que moritura erant, acsi diceretur: Si uis uiuere, caue ne  laudem ab hominibus requiras, ne intentionem operis elatio uitiet fauoris. Hinc in Euangelio dicitur. Attendite ne iustitiam uestram faciatis coram hominibus . Non enim inuenio opera tua plena coram Deo meo. Illius opera plena non sunt coram Deo, qui uirtutes sibi a Domino datas uitiis commaculat, uel qui de bonis que operatur exterius humanam gloriam per elationem querit. Hinc in Euangelio dicitur: Si oculus tuus fuerit simplex, totum corpus tuum lucidum erit . Si autem nequam fuerit, etiam corpus tuum tenebrosum erit. Cuncta autem hec que sub duplici intellectu discussimus, possunt de his intelligi, qui sine caritate uirtutes reliquas habere se iactant. Notandum uero  quod unigenitus Dei Filius unus scilicet cum Patre Deus et Spiritu sancto, Deum se habere dicit per humanitatem, quam ex nobis atque pro nobis assumpsit, secundum quam etiam clamabat in cruce: Deus meus, Deus meus, quare me dereliquisti?

In mente ergo habe qualiter acceperis et audieris. Hec sententia singulis superioris intelligentie congruit sensibus: et illis enim potest aptari, qui reliquis uirtutibus uigent, sed uno facinore tabescunt, et illis qui uitam ab omni crimine custodiunt, sed gloriam humanam inde requirunt. Sed et illis qui sine matre uirtutum, que est caritas, licet operationis genimina pareant, non tamen ad perfectionem perducant. Dicatur ergo: In mente habe qualiter acceperis a sanctis predicatoribus, et qualiter audieris,  quia si quis totam legem seruauerit, offenderit autem in uno, factus est omnium reus ; uel in mente habe, ut praua intentio non precedat uirtutum opera, scilicet ut gloriam requiras humanam, si uis ut ad mercedem retributionis ipsa opera perueniant, uel in mente habe qualiter acceperis et audieris, quia si omnibus uirtutibus abundaueris, caritatem autem non habueris, nichil es. Unde est illud Apostoli: Si linguis hominum loquar et angelorum, caritatem autem non habeam, factus sum sicut es sonans aut cymbalum tinniens . Et serua. Qualiter accepisti, et audisti a sanctis predicatoribus. Et penitentiam age. Ut et ea que male sensisti, lacrymarum gemitibus diluas, et que a predicatoribus accepisti, operum exsecutione adimpleas.

 Si ergo non uigilaueris, ueniam ad te tanquam fur, et nescies quando ueniam. uigilat qui, ad aspectum luminis diuini, oculos mentis apertos tenet. uigilat qui seruat operando quod credit. uigilat qui a se torporis negligentias repellit. uigilat qui et bona desiderabiliter prouidet, et mala solerter cauet. uigilat qui ex iis que gerit non humanam laudem, sed Dei gloriam requirit. Si ergo non uigilaueris, ut solo conditoris amore cuncta peragas, si negligentiarum torpores a te non excusseris, atque aduentum superni iudicis prestolari non studueris, ueniam ad te tanquam fur, id est subito et insperato. Unde sequitur: Et nescies quando ueniam. Sicut enim fur improuiso adueniens, dormientes iugulat, et bona illorum depredatur: sic celestis iudex uel quotidie  specialiter quibusdam reprobis insperatus occurrit, eosque a felicitate presentis seculi impenitentes animaduersionis sententia perimit: uel generaliter in die iudicii hoc facturus est, quando repente ueniens ad iudicium, omnes reprobos damnabit, eorumque facta uelut fortissimus predo disperdet, secundum quod in Euangelio ipse loquitur, dicens: Si sciret paterfamilias qua hora fur uenturus esset, uigilaret utique, et non sineret perfodi domum suam . Et admonendo subiunxit: Ideoque et uos estote parati, quia nescitis qua hora Filius hominis uenturus est .

Sed habes pauca nomina in Sardis qui non inquinauerunt uestimenta sua, et ambulabunt mecum in albis, quia digni sunt. Per nomina ipsos homines  intelligere debemus. Ideo autem nomina ponit, ut ostendat se non solum numerum, sed etiam nomina scire electorum suorum, qui Moysen nouit ex nomine, et suorum scribit in celo nomina sanctorum, ut ipse eis dicit: Gaudete quod nomina uestra scripta sunt in celo . Habes pauca nomina, id est paucos homines comparatione ceterorum, criminibus et immunditie carnis deseruientium, qui non inquinauerunt uestimenta sua, hoc est uestem baptismatis, uestem scilicet immortalitatis atque innocentie. Ista sunt nimirum uestimenta, quibus diabolus in paradiso primum hominem exspoliauit, cum sibi hunc per peccati consensum strauit. Quibus uestimentis tunc homo ornatus exstitit, cum per immolationem uituli saginati, iunior filius patri reconciliatus,  prima stola rursus indui meruit. Hinc Paulus dicit: Exuentes ueterem hominem cum actibus suis, et induite eum qui renouatur in agnitionem Dei . Ille autem uestimenta sua sordibus non intingit, qui post baptismatis sacramentum mortale crimen non admittit. Sed quia pauci sunt qui a cognitione criminis se post baptismum immaculatos custodiant, idcirco premittitur: Habes pauca nomina in Sardis, qui non inquinauerunt uestimenta sua. De quibus adhuc subditur: Et ambulabunt mecum in albis, quia digni sunt. Et illi ambulabunt cum eo in albis, qui innocentiam et sanctitatem illius, quantum eis est possibile, imitantur. Precedit quippe Christus exempla dando, sequuntur electi exempla eius imitando. Unde Petrus: Christus passus est pro  nobis, uobis relinquens exemplum ut sequamini uestigia eius . Quod autem sequitur, quia digni sunt, subauditur, quia mundi, uel quia in ea dignitate condigni. Sed nunquid illi desperandi sunt, qui post baptismum maculis criminum uitam coinquinant? Non utique, quia et illi si penitentiam egerint, lacrymarum fletibus prioris uite maculas detergunt, quod est secundum baptismi genus. Sicut enim sunt duo martyrii genera, sic sunt duo baptismata. Hec itaque uestimenta in aliis immaculata seruantur, in aliis post maculas candidantur, quia et alii, ut dictum est, post lauacri undam nullum crimen admittunt, et alii admissum penitentie fletibus abstergunt. Unde admonendi sunt illi, ut ne post baptismum maculas criminis easdem semper inducant;  exhortandi sunt isti, quibus hoc contingit, ut sine tarditate easdem maculas lacrymarum undis diluant. Unde in hac eadem Apocalypsi dicitur: Beatus qui custodit uestimenta sua, ne nudus ambulet .

Qui uicerit sic uestietur uestibus albis. Acsi aliis uerbis diceretur: Qui pro recipiendis uestibus cum inimico fortiter dimicauerit, dimicans uicerit, ita rursus eisdem indutus splendebit, ut illi qui eas aut immaculatas seruauerunt, aut post maculas abluerunt. Potest etiam hec exhortationis sententia et illis aptari, qui adhuc diabolice dominationis iugo detenti, fide necdum fuerunt uestiti, hortantur autem ut uincant, id est ut credant in Christum,  quia hec est uictoria que uincit mundum, fides nostra , quatenus in abrenuntiatione antiqui hostis per lauacrum regenerationis celestis uite munditiam ab ipso in quem crediderunt percipiant. Et non delebo nomen eius de libro uite. Hoc est, scribam nomen eius in libro uite. Sic enim dicitur: Non delebo, tanquam diceretur, scribam. Quo contra de reprobis qui non uincunt, dicitur : Deleantur de libro uiuentium. Quod exponens subiungit: Et cum iustis non scribantur. Librum autem uite, quo scribuntur electi, predestinationem omnipotentis Dei debemus intelligere, quia presciti et predestinati sunt omnes sancti ante omnia secula ad uitam preordinati, sicut scriptum est: Cognouit Dominus qui sunt eius . De hoc ergo libro  uite, reproborum nomina deleri dicuntur, pro eo quod est per meritum reprobationis nequaquam scribi, sicut et Pharaonis cor a Domino indurari dicitur, pro eo quod est duritiam cordis eius per gratiam non emolliri. Dicatur ergo de uictore: Non delebo nomen eius de libro uite; quod tale est, quale si diceretur: Quem uictorem futurum scio, nomen eius scriptum in celis teneo. Et confitebor nomen eius coram Patre meo et coram angelis eius. Illius nomen coram Patre suo Christus confitebitur in futuro, cuius approbat opera in presenti. Que confessio tunc coram Patre et angelis eius implebitur, cum ad dexteram positis dixerit iustis: uenite, benedicti Patris mei . Que tunc ab eo laudabilis in publicum proferetur, cum in Euangelio  idem Dominus dicit: Qui me confessus fuerit coram hominibus, confitebor et ego eum coram Patre meo qui in celis est , et coram angelis eius.

Et angelo Philadelphie Ecclesie scribe. Philadelphia, iuxta quod Beda exponit, interpretatur dilectio fraterna. Quo nomine uniuersalis Ecclesia designatur, que in dilectione Dei et proximi uersatur, queque a Domino diligi probatur, que dicit: Narrabo nomen tuum fratribus meis , etc. uel, secundum Ansbertum Ambrosium, Philadelphia interpretatur saluans hereditatem Domini. Quo nomine ipsa quoque Ecclesia exprimitur, que semetipsam saluat cum in fide et opere bono proficit, et a uoluntate sui Creatoris nunquam recedit. Ipsa est enim Domini hereditas, de qua per Psalmistam paterna  ad Filium uoce dicitur: Postula a me, et dabo tibi gentes hereditatem tuam . Hec dicit Sanctus et uerus, qui habet clauem Dauid, qui aperit et nemo claudit, claudit et nemo aperit. Scio opera tua, id est, eligo opera tua. Ecce dedi coram te ostium apertum, quod nemo potest claudere. Idcirco principaliter ac singulariter sanctum et uerum Dominum seipsum appellat, quia et si quosdam inter homines sanctos dicimus et ueraces, ad comparationem tamen illius nullus est sanctus et uerus, quia ipse est sanctitas et ueritas. Unde scriptum est: Ecce inter sanctos nemo immutabilis . Itemque Apostolus: Omnis homo mendax solus autem Deus uerax. , Clauem Dauid debemus intelligere incarnationem  Christi. De stirpe enim Dauid secundum carnem descendit. Ostium autem quod eadem clauis aperit uel claudit, ipsum intelligimus Dei et hominum mediatorem, per quem ad uitam eternam, que ipse est, intramus, ipso docente, qui ait: Ego sum ostium: per me si quis introierit, saluabitur , etc. Sic enim ipse clauis et ostium dicitur, sicut pastor ostiarius simul et ostium uocatur. Quare cum clauis Dauid ostium aperit, seipsum aperit utique, qui est secundum carnem natus, passus, ac tertia die suscitatus. Quod ostium prius clausum omnibus fuit, exceptis prophetis et sanctis Patribus, qui per Spiritum sanctum cognoscebant eius aduentum, modo autem omnibus in Christum credentibus patefactum est, clausum uero infidelibus manet. Istud ostium  nemo potest claudere cui ipse Christus illud uult aperire. Unde legimus in Actibus apostolorum, quia cum cesis discipulis denuntiarent Iudei, ne loquerentur in nomine Iesu, protinus illo os aperiente, nemo poterat claudere. Unde responderunt: Non possumus que uidimus et audiuimus non loqui . Hoc Asianis clausum aperire tentauerant apostoli, sed quia, eo claudente, nemo aperit, prohibuit eos spiritus Iesu, ne in Asia loquerentur uerbum Dei. Siue istud ostium possumus intelligere sacram Scripturam, quam ipse Christus aperit fidelibus in se credentibus, et nemo claudit. Claudit Iudeis in infidelitate permanentibus, et nemo aperit. Hoc ostium ipse Redemptor noster tunc primum aperuit, quando post resurrectionem suam duobus in uia ambulantibus,  ut intelligerent Scripturas, sensum aperuit, atque in se adimpleta que scripta erant in lege Moysi et prophetis et psalmis edocuit. Quia modicam habes uirtutem, et seruasti uerbum meum, et non negasti nomen meum inter angustias et perturbationes huius seculi. Causam ostendit quod ideo hec dona promereatur Ecclesia, quia non in suis uiribus, sed in regis eterni gratia confidit. Et seruasti uerbum meum, id est uerbum fidei, et non negasti nomen meum inter angustias et perturbationes huius seculi. Idcirco autem sancti inter perturbationes huius seculi insuperabiles et inuicti, modicam uirtutem habere dicuntur, cum multa sit, quia multa per Christum, parua autem per se posse presumunt, unde et dicunt : In Deo faciemus uirtutem, et ipse ad nichilum  deducet inimicos nostros. Unde et apostolus Paulus cum dixisset se plus omnibus laborasse apostolis, custos sue humilitatis statim subnexuit, dicens: Non autem ego, sed gratia Dei mecum . Et alibi: Omnia, inquit, possum in eo qui me confortat . Sic itaque dicitur: Modicam habes uirtutem, tanquam diceretur: Paruam te putas habere uirtutem, sed in hoc magnam habes, quia me largiente tenes uerbum fidei mee, et non negasti nomen meum, et ideo per me multa potuisti, quia in collatis uirtutibus non timuisti. uel certe modicam uirtutem habet sancta Ecclesia in presenti comparatione illius uirtutis, quam habitura est in futuro quando nulla tristitia, nullo labore affligetur.

 Ecce dauo de Synagoga Satane, qui se dicunt Iudeos esse, et non sunt, sed mentiuntur. Hoc ex parte quidem iam completum est in illis, qui per Christi gratiam illuminati sunt ex Iudeis, et dati sunt uniuersali Ecclesie, id est in unitatem fidei illius collecti. Generaliter autem in fine seculi complebitur, quando sicut Apostolus ait: Cum plenitudo gentium intrauerit, tunc omnis Isrel saluus erit . Modo autem in Synagoga Satane, hoc est, congregatione diaboli dicunt se Iudeos esse, hoc est confitentes, sed mentiuntur, quia quotidie Christum blasphemant in Synagogis. Iudeus namque interpretatur confitens, et ideo Iudeorum nominis expressio, Christi est confessio. Dicunt itaque Iudeos se esse, sed mentiuntur, quia sicut Apostolus dicit : Non  qui in manifesto Iudeus, non que in carne circumcisio, sed qui in abscondito Iudeus, et circumcisio non carnis sed spiritus. Huius nominis dignitatem tunc perdiderunt, quando Christum negantes dixerunt: Hunc nescimus unde sit . Ecce faciam illos ut ueniant gressibus fidei et adorent ante pedes tuos. Id est, ut uenerentur opera tua, et uenerantes imitentur, qui modo, quia non credunt, et Ecclesie opera non solum non uenerantur, sed etiam despiciunt. Et scient quia ego dilexi te. Tunc scient quod Christus diligat Ecclesiam suam, quando ipsi cum ea una fuerint effecti Ecclesia. Unde per prophetam ad Ierusalem dicitur: uenient ad te curri filii eorum qui humiliauerunt te, et adorabunt uestigia pedum tuorum omnes qui detrahebant tibi, et uocabunt te in  ciuitatem Domini, Sion sancti Isrel .

Quoniam seruasti uerbum patientie mee, et ego seruabo te ab hora tentationis, que uentura est in orbem uniuersum tentare habitantes in terra. uerbum patientie est quod ipse Dominus monstrauit exemplo, cum positus in cruce pro persecutoribus exorauit. Quod uidelicet uerbum patientie in omni pressura et angustiis sibi proponit sponsa Christi, propter quod principaliter quoque hanc ab hora tentationis se seruaturum esse promittit. Hora autem tentationis intelligitur omne presens tempus, in quo, etsi Ecclesia uariis tentationibus exercetur, tamen non superatur. De qua tentatione precamur quotidie liberari, dicentes: Ne nos inducas in tentationem , id est in lapsum deceptionis, quo tentantur  inhabitantes terram, id est, terrena diligentes, mundi desideriis estuantes, et uincuntur. Electi autem quorum conuersatio in celis est, ad hoc tentantur, ut probati coronentur, non ut seducti damnentur. Possumus et hanc horam que non iam uenisse aut in presenti esse, sed futura esse predicitur, referre melius ad tempora Antichristi. Tunc enim ueniet illa tentatio, que non partes, sed totum simul mundum examinabit, et hinc tormenta seuient, illinc miracula suadebunt. Unde merito de illo tempore a Domino dicitur: Erit tunc tribulatio qualis non fuit, sed nec fiet . A qua tentatione liberabuntur electi, id est non decipientur, propterea utique quia electi sunt.

uenio cito, ne electi, cum uiderint se tribulatione  tentationis atteri, succumbant, cito se Dominus ad remunerandum uenire promittit. Cito enim fit omne quod transit, et ideo omne presens tempus inde ad finem citius tendit, unde quasi crescere uidetur, indeque defectum patitur, unde augmentum percipere uidetur. Tene quod habes. Id est, celestis uite conuersationem et fidem, per quam regni percipias decorem. Ut nemo accipiat coronam tuam. In hac sententia ostenditur, quantum remuneratio que superbientibus aliquibus iusto Dei iudicio aufertur, aliis misericorditer tribuitur. Cum enim certus sit Deo numerus electorum suorum, dum alii remunerationem sibi promissam, ob sui perdunt negligentiam, ne illorum locus uacuus remaneat, alii in locum eorum subrogantur, sicut, uerbi gratia, gentes Iudeis in infidelitate permanentibus  in locum illorum substitute sunt. Ideo uidendum est unicuique qui stat, ne, uel superbiendo uel alio quolibet modo, cadat, ne uidelicet alius coronam eius accipiat. Qui autem aliquo lapsu cecidit, surgat, ut ad repromissam coronam perueniat.

Qui uicerit, faciam illum columnam in templo Dei mei, et foras non egredietur amplius. Templum Dei electorum esse Ecclesiam nullus ambigit. Iuxta illud apostoli: Templum Dei sanctum est, quod estis uos . Et beatus Petrus apostolus loquitur fidelibus: Et uos tanquam lapides uiui superedificamini domos spiritales . Columne autem huius templi non solum sunt quique perfectiores, iuxta quod Paulus dicit: Petrus et Iacobus et Ioannes qui uidebantur columne esse , etc., uerum etiam  auditores illorum, de antiquo hoste triumphantes, atque operationis firmitate pollentes. Unde et ipsa Ecclesia generaliter ab Apostolo columna et firmamentum ueritatis appellatur. Dicit ergo Dominus: Qui uicerit, subaudis tentamenta diabolica, et concupiscentias mundanas, et delectationes carnis, faciam illum columnam in templo Dei mei, id est faciam eum fortem in opere bono, ut nullam timeat iacturam, sed insuper robore fortitudinis sue, id est exemplo et doctrina Ecclesiam sustineat. Quod autem dicitur: Et foras non egredietur amplius, aperte cognoscitur, quia iamdudum in precedentibus humani generis membris exierat, in illo scilicet iuniori fratre qui, relicta domo paterna, abiit in regionem longinquam, ibique substantiam suam uiuendo luxuriose  cum meretricibus dissipauit. Ab unitate siquidem fidei atque operationis Ecclesia recesserat in edificationem turris; sed occisione illius uituli saginati reuocata, foras ultra non exiet, id est a gratia Christi non separabitur. Possumus et hoc de utroque modo intelligere populo. Primus enim homo ad imaginem Dei conditus, in paradisi deliciis est positus, quasi quedam columna felicitatis, sed audiens diaboli uocem a paradisi felicitate ad erumnam seculi, et a quiete ad laborem exiit Quo scilicet ruente, nos quoque pariter ruimus, quo exeunte, nos quoque simul exiuimus. Unde est Homo quidam descendebat ab Hierusalem in Iericho . Cuius miseriam intuens auctor humani generis, ad hoc unde exierat  effusione sui sanguinis, hominem cum sua progenie reduxit. Que uidelicet introductio non solum in his intelligenda est, qui iam exuti corporibus in specie letantur in celis, uerum etiam de his qui adhuc commorantes in carne per fidem ambulant, spe gaudentes in terris. Ab hoc gaudio spei non egredientur amplius, quia in superna sanctorum gloria solidantur, qui in primo Adam amisisse ac foras exisse probantur. Unde Dominus in Euangelio dicit: Et eum qui uenit ad me non eiiciam foras . Et Psalmista: Ipse Deus meus et salutaris meus, non mouebor amplius . Dicatur ergo: Qui uicerit, faciam illum columnam in templo Dei mei; acsi diceretur: Electorum numerum quem uictorem esse prenosco, mandatorum meorum preceptis astringens in celestis  patrie edificio, quod utique ex ipsis constat electis inflexibili amore solidabo. Et foras non egredietur, subaudis, nullis inimici suasionibus uel terroribus ab illa celestis patrie communi felicitate auelletur. Quod autem Filius Dei Deum se habere dicit, sicut in precedentibus iam diximus, secundum humanitatis formam accipiendum est, in qua etiam non solum Patre, sed etiam seipso minor esse probatur. Et scribam super illum nomen Dei mei, et nomen ciuitatis noue Ierusalem, que descendit de celo a Deo meo. Calamus quo nomen istud inscribitur, gratia Spiritus sancti intelligitur, per quam Filii Dei efficimur. Hoc est enim quod dicit, scribam super illum nomen Dei mei, id est, faciam illum esse filium Dei mei; ut, sicut ego sum filius per naturam, ita et ille sit  per gratiam. Quod autem hoc per Spiritum sanctum fiat, Paulus manifestat dicens: Misit Deus spiritum Filii sui in corda uestra clamantem, Abba Pater.   Et ipse spiritus testimonium reddit spiritui nostro, quod sumus filii Dei. Quod autem dicit: Et nomen ciuitatis noue Ierusalem, subaudis scribam super eum qui uicerit, ita est intelligendum, quia in numero sanctorum per donum Spiritus sancti consortium Dei merebitur. Ierusalem autem, que uisio pacis interpretatur, de celo a Deo descendere perhibetur, in capite scilicet suo, cui unita est per fidem, secundum quod alibi dicitur: Nemo ascendit in celum, nisi qui de celo descendit , etc. uel certe in eo de celo descendit, quia quidquid habet in fide, in operibus bonis, celitus a Deo percepit; iuxta illud apostoli Iacobi: Omne datum optimum , etc. Bene autem noua uocatur, quia uidelicet per lauacrum regenerationis simul et spiritum dilectionis uetustate terreni hominis exspoliatur, et  celesti nouitate uestitur. Hinc Paulus dicit: Exuentes ueterem hominem cum actibus suis, induite nouum, qui renouatur in agnitionem Dei . Et alibi: uetera transierunt, ecce facta sunt noua omnia . Et nomen meum nouum, subaudis, super eum qui uicerit scribam, ut scilicet a me qui Christus uocor, ex tempore uocetur ipse Christianus, id est gratia Spiritus sancti unctus. Quod nomen nouum non secundum diuinitatem, quam equalis Patri semper et Spiritui sancto mansit, sed secundum formam serui accepit, quam in tempore gratia unxit Spiritus sancti, et a suo nomine nobis hoc priuilegium dedit, ut ab ipso Christiani appellemur, de quo nomine Isaias propheta dicit: Et seruos suos uocabit nomine alio , id est Christiano. Hinc certe dignitas nobis, hinc  celsitudo prouenit, hinc reges, hinc sacerdotes, hinc Christiani uocamur. Ubi autem potius nomen salutis sonat, ibi tandem hic liber debitum finem accipiat.



LIBER SECUNDUS.



SEQUITUR CAPUT III.


Et angelo Laodicie Ecclesie scribe. Laodicia interpretatur tribus amabilis Domino, siue fuerunt in uomitu. Que utique interpretationes ambe Ecclesie Laodicensium aptantur, in qua erant quidam spiritu feruentes, et Dei amore dediti, atque alii tepidi,  ideoque ut noxii cibi euomendi. Hec autem uerba que Ecclesie Laodicensium dicuntur generali Ecclesie conueniunt, in qua simul sunt misti boni cum malis, quorum quidam a Deo diliguntur, quidam uero ab ore Dei repelluntur. Sed primum considerandum est quod dicitur Ioanni: scribe, id est litteris manda ad utilitatem fidelium futurorum. Siue quod illi dicitur, omni ordini predicatorum congruit, cui dicitur scribe, id est manda mente tua, uel in mentibus auditorum tuorum qui audiunt reconde. Libri enim et sanctos significant, et ipsum Dominum. Unde est: Libri aperti sunt, et alius liber apertus est, qui est uite . Ideo dicitur scribe, in cordibus scilicet auditorum bonorum, quia ipsi sunt libri, diligenter exara, que intelligis. Hec dicit, amen, testis  et fidelis uerus. Amen Grecus sermo est, Latine interpretatur uerum, siue fideliter, quod uerbum nemo interpretum in aliam linguam transtulit, sed eisdem litteris apud omnes gentes habetur, ueritas autem ipse est Christus qui in Euangelio dicit: Ego sum ueritas . Unde et ipse maxime in Euangelio  hoc iuramento suum sermonem firmat, acsi dicat, quia ueritas sum incommutabilis, per huius orationis particulam demonstro. Ipse enim singulariter amen, id est, sempiterna ueritas, atque ideo ut incommutabilis ista ueritas et eterna ostendatur, etiam ipsum uerbum a nullo commutatum est interprete. De quo etiam subditur, testis fidelis. Sed nunquid non fuerunt alii testes fideles, id est ueri? Nam Iacob perhibuit testimonium Christo, dicens: Non deficiet princeps de Iuda , etc. Moyses quoque ait: Prophetam uobis suscitabit Deus uester de fratribus uestris . Sic Isaias, Ieremias et ceteri, qui omnes utique testes fideles fuerunt, uel ueri, quia uerum testimonium de Christo protulerunt. Quare hoc Dominus specialiter de se dicit  cum sint etiam multi testes ueri atque fideles, quia uidelicet ipse singulariter est testis uerus, qui non mutatur aliquando. Sicut enim specialiter sanctus dicitur, cum et alii sancti multi sunt, qui uidelicet comparatione illius, qui est sine peccato, homines iniusti sunt. Licet enim isti sint sancti, tamen quia homines sunt puri, peccato carere non possunt, et aliquando mentiuntur. Christus autem essentialiter est sanctus, et uerus, quia peccatum non fecit, id est mendacium nunquam ullum ab ore suo processit. Testis autem est Christus, qui sibi et Patri testimonium perhibuit, dicens: Ego et Pater unum sumus . Similiter et ipse Pater ait: Hic est Filius meus dilectus . Necnon etiam et Spiritus sanctus, de quo idem Dominus apostolis dicit: Cum autem  uenerit Paracletus quem ego mittam uobis a Patre, ille testimonium perhibebit de me . Qui est principium creature Dei, id est de quo omnis creatura sumpsit initium. Omnia enim que sunt in celo et in terra, in mari et in omnibus abyssis, per uerbum Dei facta sunt. Cum ergo omnia per illum facta sunt, utique pater quia ipse est ante omnia. Neque enim Pater Filium precessit tempore uel origine, sicut nec radius solis uel ignis suum precedit calorem uel splendorem. Semper enim fuit Pater, semper cum eo Filius, qui utique a Patre non est creatus, sed genitus. Principium itaque omnis creature dicitur, quia ab illo cuncta exsistendi habent initium. Unde et ipse interrogantibus Iudeis quis esset respondit: Principium qui et loquor uobis .  Unde et Paulus dicit : Qui est imago inuisibilis Dei, primogenitus omnis creature. Quem etiam ne putemus creatum, statim subiunxit: In quo condita sunt uniuersa. Primogenitus ergo est omnis creature, a quo et per quem omnis creatura exorta est. Ariani dicunt, quod Filius Dei creatura est in Diuinitate, negantes eum ante Mariam fuisse, sed mentiuntur. Filius enim Dei ipse est sapientia, dicente Paulo, Christum Dei uirtutem et Dei sapientiam. Et Apostolus ad Deum Patrem: Omnia in sapientia fecisti . Cum ergo ipse sit sapientia Patris, et isti affirmant eum creatum in tempore, atque ideo dicunt quia erat tempus quando non erat. Propter hoc uidelicet quod per Salomonem ipsa Dei sapientia dicit: Dominus possedit me, uel creauit, secundum  quod alia translatio habet, in initio uiarum . Si hoc uerum est, utique quod nefas est cogitare, Deus Pater stultus erat, antequam sapientiam suam generaret. Certe ipsi negare non possunt quod ipse sit Dei sapientia, sicut Apostolus ait . Ideoque illis stultissimis hominibus et ratione carentibus dicendum est: Si Deus stultus erat, unde ergo tam sapienter omnia condidit? Et nos quemadmodum creauit, si ille antequam crearetur sine sapientia fuit, utpote insipiens et nesciens quid faceret? Non ergo ipsa sapientia creata est a Patre, sed antequam cuncta fierent, erat cum Patre, neque ex alia substantia Deus Pater genuit Filium, sed ex seipso, ueluti consilium generatur in mente. Nam quod dicit  Salomon ex persona Christi: Dominus possedit me in initio uiarum suarum, id est, in principio actionum suarum; antequam quidquam faceret, taliter est intelligendum, quod Deus pater omnem creaturam tam humanam quam angelicam sua possideret sapientia, per quam et omnia condidit, siue in celo siue in terra. Si autem, sicut in quibusdam codicibus et in alia translatione habetur legeremus, Dominus creauit me, ita est intelligendum, quia antequam quidquam faceret, suam predestinauit sapientiam incarnandam, ut sua passione et morte genus humanum redimeret, et ad patriam reuocaret. Tunc in principio utique suarum actionum in diuinitate, suam sapientiam possedit uel creauit sibi equalem, cum carnem postmodum suscipere uoluit.  Solet enim plerumque sacra Scriptura ea que futura sunt, quasi iam facta narrare. Nam et de nobis dicit Apostolus , quod elegerit nos in ipso ante mundi constitutionem. Si ergo omnipotens Deus, secundum Apostoli sententiam, omnes electos ante mundi constitutionem elegit, quid mirum, si ipsum caput electorum in sua predestinatione antequam quidquam faceret, ordinauit ut esset caput electorum? De ipso enim dicit Apostolus: Ut ipse sit in omnibus primatum tenens .

Scio opera tua, quia neque frigidus es, neque calidus; utinam frigidus esses aut calidus! Sed quia tepidus es, incipiam te euomere ex ore meo. Manifestum est, quia ea que sunt frigida, uel calida, comedere et bibere possumus, tepida uero corpus nostrum  propter uomitum ferre non potest. Tali itaque modo accipiendum est, quod hic Dominus dicit: utinam frigidus esses, aut calidus; sed quia tepidus es, incipiam te euomere ex ore meo. Frigidi itaque sunt Iudei uel pagani, ab eo scilicet glaciali rigore constricti, de quo dicitur: Ascendam super altitudinem nubium, ponam sedem meam ad aquilonem, et ero similis Altissimo . Aquilo enim uentus frigidus diabolus est, cui in Canticis canticorum dicitur: Surge, aquilo, et ueni, auster . Surge, aquilo, id est, recede, diabole. ueni, auster, ueniat spiritus sanctus, qui suo aduentu calefaciat et illuminet corda hominum, ut pariant opera uirtutum. Calidi sunt qui in feruore spiritus in Dei et proximi dilectione consistunt. Tepidi, qui nec ex toto infideles  sunt, nec auide ad Christum tendunt. Sunt autem et quidam, qui prius quidem fuerunt frigidi, et multis criminibus obnoxii, sed plerumque sanctus Spiritus talium corda tangit. Quo inflammati, feruentes efficiuntur: qui quanto se peccatores fuisse recordantur, eo amplius liberatorem suum diligere appetunt, cum recedente iniquitate, ignescit caritas eorum. De talibus in Euangelio Dominus dicit: Gaudium est in celo super uno peccatore penitentiam agente . Sunt autem et quidam intra sanctam Ecclesiam constituti, qui uitam quidem ab omni crimine custodiunt, sed tamen in agendo quelibet bona non assurgunt. Et hi tales nec frigidi, nec calidi sunt quia non sufficit mala cauere, nisi studeat  quis et bona facere. Iuxta illud Psalmiste: Declina a malo et fac bonum  Tales quippe de suis operibus fisi, solent dicere: Ecce aliena non rapio, illicita nulla committo, non adulterium, non homicidium, non denique his similia mala facio, sufficit mihi mala non agere, ideoque et propriis fiducialiter utor. Dumque hoc dicit, indigentibus propria non tribuit. Et qui tenet rapinam, nec metuit tenere tenaciam, nec recordatur quia diues ille non ideo damnatus est quod aliena rapuit, sed quia propria non distribuit Sunt quoque et alii qui aliena non rapiunt, propria distribuunt, sed hoc non causa dilectionis Dei et proximi, sed propter inanem iactantiam, ut ab hominibus laudentur, sicut faciebant Scribe et Pharisei, qui dantes eleemosynas ante se  canebant tuba, et tales etiam nec calidi nec frigidi esse cognoscuntur, quia qui indigentiam pauperum subleuant, cum amore caritatis hoc facere debent. Audientes illud Apostoli: Si distribuero omnes facultates meas in cibos pauperum , et cetera. Sunt quoque et alii, qui opes terrenarum facultatum dimittunt, et ad monasterium uenientes, habitum religionis sumunt, deinde torpentes, sibi hec posse ad salutem sufficere credunt, quod sua dimiserunt, quod uaria crimina sub habitu religionis constituti, non admittunt, atque idcirco dormiunt, bibunt et secure uiuunt Dumque hoc faciunt, tepidi exsistunt, meliusque fuerat illis morari in seculo, ubi et peccata sua recognoscerent et aliquando per Dei misericordiam compuncti, bonis operibus studerent quam  in monasterio manere, et ita a bonis operibus cessare. Alii quoque sunt, qui ab infantia sua in monasteriis consistunt, bonis operibus abundant in feruore spiritus manent, et circa ultimum tempus uite sue torpescunt, et tepidi efficiuntur. Et talibus utique omnibus satius esset ut uel perfecti boni essent, uel ex toto mali, quam nec boni nec mali. Atque ideo subiungitur: Quia tepidus es, incipiam te euomere ex ore meo. Nullus inuenitur calidus qui prius non fuerit frigidus: quia nemo est bonus, qui non fuerit malus. Omnes enim peccauerunt et egent gratia Dei . Tepidus ex calido solet fieri et frigido, quia et alius ex frigore infidelitatis conuersus ad perfectum iustitie feruorem non transit, et  alius ab ipso iustitie calore, quod prius feruebat, animum actusque deflectit. Omnes enim, ut dictum est cognoscimus quia frigidum uel calidum facile in corpus traiicitur, tepidum autem cum magna nausea et uomitu ab ipso etiam ore proiicitur Os Dei sunt predicatores sancti, unde sepe prophete dicebant: Os enim Domini locutum est hoc, quia sanctitas tanta erat in illis, ut in eorum cordibus Deus habitaret, et per eos loqueretur. Ora ergo Dei sunt euangeliste, et ceteri doctores, per quorum ministerium quotidie Deus in corpus suum, quod est Ecclesia, traiicit, et calidos, id est feruentes dum meliores adhuc efficiuntur per diuinam predicationem, et frigidos, id est infideles, quando quilibet uel Iudei uel pagani ad eius fidem conuertuntur, et numero  sanctorum sociantur. De hoc esu et Petro dicitur: Occide et manduca . Tepidos autem non conuertunt, quia eorum uerba despiciunt, dum in sua securitate torpescunt Quos et exhortari, desistunt, et ueluti infructuosam terram deserunt, quia ad meliorem uitam nequaquam posse reformari conspiciunt: facilius est enim quemlibet paganum ad fidem Christi adducere, quam talium quemlibet a suo torpore ad feruorem spiritus reuocare.

Quia dicis quod diues sum. Multi sunt qui hoc dicunt, diues sum in fide, quia Dominus dicit: Qui crediderit et baptizatus fuerit saluus erit . Et locuplelatus sum. Quia et recte doceo, et malis operibus non seruio. Alius dicit: Nullius egeo, quia recte credens non solum mala non perpetrat, sed  etiam bona quelibet, licet non propter Deum, facit; unde et adhuc subditur: nescis quia tu es miser, dum temetipsum decipis, quia putas te saluari per fidem solummodo cum scriptum sit: Fides si non habeat opera, mortua est in semetipsa . Et miserabilis. Quia nec illud intelligis quod semetipsum deludis; Pauper quia non habes opera quibus diteris in celo, neque etiam rectam scientiam; Nudus, quia spoliatus es uirtutibus; Cecus, quia non habes lumen scientie. uerum quia Dominus misericors est, etiam tales ut ad feruorem redeant hortatur, cum subiungit:

Suadeo tibi emere a me aurum ignitum probatumque. Per aurum ignitum, id est igne probatum, debemus intelligere Dominum Iesum Christum, qui  probatus est igne passionis, sputus, flagellatus, derisus, ad ultimum crucifixus et mortuus, tamen hec omnia patienter ferens orabat pro persecutoribus suis dicens: Pater, ne statuas illis hoc peccatum . Dicitur ergo cuilibet: Suadeo tibi emere. Eme aurum, id est, si uis uirtutibus abundare, studeto imitari Christum, siue cum a Deo flagellaris, siue cum a proximis illata mala sustines, ut et ipse fias aurum incendio tribulationis decoctum, iuxta illud Psalmiste : Probasti nos, inquit, Deus, igne nos examinasti sicut examinatur argentum. Et iterum: Transiuimus per ignem et aquam. Ut locuples fias, id est, ut multis uirtutibus abundes. Et uestimentis albis induaris, et non appareat confusio nuditatis  tue. uestimenta in hoc loco intelliguntur innocentia baptismatis et ornamenta uirtutum, fidei scilicet et caritatis, ceterorumque bonorum operum, quibus operitur confusio nuditatis, id est tepor pristine conuersationis. Possumus quoque per aurum igne probatum intelligere caritatem, quam qui habuerit, locupletabitur, quia omnibus uirtutibus abundabit. Ipsa est enim radix omnium bonorum que igne probatur, quia per amorem spiritus ueraciter accenditur, quam qui habuerit, uestimentis albis induetur, quia peccatorum nigredine purgatus, per eamdem caritatem que operit multitudinem peccatorum, multis uirtutibus decorabitur. Alba dicitur caritas, quia peccatorum maculam aut aliquam duplicitatem habere non nouit. Et collyrio inunge  oculos tuos, ut uideas. Per collyrium, quod ex terra nascitur et puluerem terre ab oculis aufert, debemus intelligere Dominum Iesum Christum, qui natus est de terra, hoc est de Maria uirgine, iuxta illud: Deus noster operatus est salutem in medio terre . Collyrio inunge oculos tuos, id est imitare paupertatem Filii Dei, qui, cum diues esset, pauper pro nobis factus est, in tantum ut non haberet sicut uulpes ubi caput reclinaret. Unde in hospitio natus est, uilissimis pannis obuolutus et in presepio positus, quia non erat ei locus in diuersorio. Collyrio unge oculos tuos ut uideas, id est quia oculos tue mentis terrene clauserant, et excecauerant delectationes, Redemptoris tui egestatem considera, et sic euigila ad sanctorum futura premia. Hinc ipse in Euangelio dicit: Qui sequitur me, non ambulat in tenebris,  sed habebit lumen uite . uel certe per collyrium quo illuminantur oculi, possumus intelligere diuina eloquia, quibus mentis oculi illuminantur, iuxta illud: Preceptum Domini lucidum illuminans oculos . Collyrio unge oculos tuos, id est adhibe precepta diuina mentis oculis, ut uirtutum lucem, quarum pateris nuditatem uideas, et uidens per bona opera operire festines, ut postmodum Deum uideas. Beati enim mundo corde, quoniam ipsi Deum uidebunt . Cum enim quilibet superna aspiratione per singulas Scripturarum paginas, quod Dominus iusserit legendo, audiendo, ad mentem reuocat, uidet nimirum quantum ex uirtutibus minus habet, uel certe si ex toto nichil habet: sicque quasi ex unctione collyrii reparatur ad uidendum clarius,  dum per Dei uerbum illuminatur intrinsecus. Qui uero ad usus necessarios reseruatur, iugo et loris domatur, stimulis pungitur, uerberibus ceditur, et egro cuius uita desperatur, quidquid animo concupierit, etiam saluti eius contrarium a medico non negatur, imo conceditur. Cuius uero recuperanda salus estimatur, queque sunt animo eius desiderabilia salutique contraria omnino negantur.

Ego quos amo arguo et castigo. Multis modis Deus omnipotens, misericors et miserator arguit et castigat quos amat, ideoque libenter eius toleranda sunt uerba et uerbera. Aliquando hoc agit per flagella, aliquando per occultam et diuinam inspirationem, seu quibuscunque et uariis tribulationum et angustiarum  effectibus, hinc per Salomonem dicitur: Quem enim diligit Dominus corripit , flagellat autem omnem filium quem recipit, facitque Dominus hoc, si humana comparanda sunt diuinis, more piissimi patris duos filios habentis, quorum unum quem uult sibi substituere heredem, diuersis modis flagellat, aut cibo aut potu excommunicat, aliquando eiam uinctis pedibus tota nocte immobilem stare facit, incessantibus contumeliis afficit, et aliquando ueluti extraneum alieno obsequio subdit. Alterum uero quem sibi heredem non destinat futurum, sue uoluntatis esse permittit, comedendi et bibendi licentiam tribuit, ad ambulandum quocunque uoluerit liberos gressus concedit. Ita et omnipotens Deus  facit, iustos per innumera tormenta et uarias tribulationes affligit, ut postmodum in celo requiescant, et hereditatem eterne beatitudinis consequantur. Econtra, reprobos in suis uoluptatibus remanere permittit, iuxta illud: Dimisit eos secundum desideria cordis eorum . Reprobos itaque qui nunc mundi desideriis et uoluptatibus dediti sunt, eterna exspectant supplicia: iusti uero qui nunc flagellis temporalibus atteruntur, ab eterno sunt uerbere liberandi, quia et uitulus qui occisioni preparatur, liberius pascuis saginari permittitur: licet autem hoc Dominus multis modis agat, cum quinque sunt modi specialiter, quibus a Domino flagellantur homines. Aliquando ad augmentanda merita, sicut Iob et Tobias; aliquando ad custodiam uirtutum, ut Paulus; aliquando  ut peccata preterita corrigantur, sicut paralyticus, cui dictum est: Ecce sanus factus es, uide ne pecces, ne deterius tibi aliquid contingat ; aliquando non ut emendentur, sed ut duplici pereant perditione, ut Antiochus et Herodes, de quibus dicitur: Duplici contritione contere eos, Domine ; aliquando ut Dei gloria per hoc ostendatur manifesta, sicut Lazarus et cecus natus. Sed electi quocunque modo flagellantur, meliores efficiuntur ex flagello, unde et exhortatio subinfertur, cum dicitur: Aemulare ergo et penitentiam age. Aemulus studiosus, et emulus inuidus, et emulus imitator dicitur, hic autem pro imitatione ponitur. Erant enim in eadem Laodicensium Ecclesia quos Christus flagellauerat: ideoque ut eos ceteri imitarentur hortatur, acsi eis  diceretur: Dum quoslibet ex uobis flagellari conspicitis, eorum imitamini patientiam, sustinentes patienter flagella in presenti, ut postea consortium mereamini. Et age penitentiam propter hoc quod dixisti: diues sum et nullius egeo, etc.

Ecce sto ad ostium et pulso. Cum Deus omnipotens ubique per presentiam sue diuinitatis et celum et terram impleat, quid hoc loco per ostium intelligere debemus, nisi intelligentiam cordis? Stat ergo Dominus ad ostium et pulsat, quando cor hominis, siue per internam inspirationem, siue per predicatorum doctrinam illuminat. Pulsantem autem illum audit, quisquis illius monita opere custodit. Si quis ergo, inquit, audierit uocem meam, uel ipse diuina eloquia legendo, uel ab aliis exponendo, et aperuerit mihi  ianuam cordis sui, ut ea que intelligit opere perficiat, intrabo ad illum, id est illuminabo secreta illius, et cenabo cum illo, et ipse mecum. De hoc in Euangelio loquitur, dicens: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Si autem querimus quid sit cibus Christi, quo eum reficimus, ipse utique manifestat qui dicit: Cibus meus est, ut faciam uoluntatem Patris mei . Unde legimus in Euangelio: quia appropinquans passioni, dixit discipulis suis: uenit enim princeps mundi huius, et in me non habet quidquam , et quasi diceret aliquis: Cur ergo morieris, statim subiungit: Sed ut cognoscat mundus quia diligo Patrem,  et sicut mandatum dedit mihi Pater, sic faciam, surgite, eamus . uoluntatem itaque Patris impleuit, quando pro nobis ad mortis passionem peruenit. Cena dicitur communis refectio, quia Grece dicitur commune. Item cenat itaque cum membris caput, et membra cum capite, quia et Christus mortuus est pro electis, et electi moriuntur cum illo, ut et ipsi perficiant uoluntatem Patris. Pascit nos Christus, quia illuminat nos fide sua. Pascimus et nos uicissim Christum, quia letificamus eum nos fide nostra et opere. Dicatur itaque: Si quis audierit uocem meam, et aperuerit mihi ianuam, intrabo ad illum, et cenabo cum ipso, et ipse mecum, ac si diceretur: Qui operando et amando sermones meos fuerit exsecutus, et ad percipiendam mee diuinitatis dulcedinem  dilatatus, hunc per internam gratiam tangens, irradiabo et cenabo cum illo, et ille mecum, quia in faciendo uoluntatem Patris, et ego illius, et ipse meis compassionibus concorporatus uterque delectabitur.

Qui uicerit, faciam illum sedere mecum in throno meo. Quia thronus est sedes iudicis. Per thronum iudiciaria designatur potestas, in qua uenturi sunt sancti ad iudicium cum capite suo; dicatur ergo: Qui uicerit tentamenta diabolica et desideria carnis sue, faciam illum sedere in throno meo, id est, faciam illum regnare et in iudicio iudicare. Sicut et ego uici diabolum, et sedi cum Patre meo in throno eius. uicit ipse diabolum, quia sicut legimus in Euangelio, tentauit eum tribus modis, sed superatus  est ab illo. Unde et angeli accedentes ministrabant ei . uicit Iudeos, qui eum morti tradiderunt, quando post tres dies deuicta morte resurrexit in eternum uicturus. Sedet et in throno Patris, id est, cequalis illi et ceternus manet in eadem potentia. Nec moueat quemque quod unus thronus iudiciaria potestas intelligitur, cum in Euangelio legimus Domino dicente discipulis: uos qui secuti estis me , etc. In sequentibus quoque libri huius legimus uiginti quatuor thronos, duodenarius enim bis ductus XXIu reddit. In quo numero comprehenduntur omnes patriarche, et apostoli, omnesque perfecti, qui cum Domino uenturi sunt ad iudicium. Nam in duodecim patriarchis omnes Patres perfecti in ueteri Testamento comprehenduntur: per duodecim apostolos  omnes in Nouo, sicut per duodecim tribus Isrel omnes gentes. Dicitur itaque unus thronus singulariter, propter unam potestatem iudiciariam. Dicuntur duodecim propter perfectionem electorum qui iudicaturi sunt. Dicuntur uiginti quatuor, propter eos qui in utroque Testamento perfecti cum Domino ad iudicium sunt uenturi. Sed cum constet quia non omnes qui uincunt, in iudicio cum Domino sessuri sunt, sed tantum perfectiores, merito queritur quare hic Dominus promittat, qui uicerit, faciam illum sedere in throno meo: et ut apertius hoc fiat, ponamus duos homines sub exemplo, quorum unus passus est pro Christo, alter autem tantum diabolum et incentiua carnis, mundanamque uicit conuersationem,  et sic ad eternam peruenit beatitudinem, nunquid ergo equales erunt in futuro, qui non equaliter uicerunt in presenti? Non utique quia stella a stella differt in claritate, sic et resurrectio mortuorum . uerumtamen sciendum est, quia quod illi tales et ceteri non habebunt in se, habebunt in prelatis suis. Qui ergo per se non iudicabunt, iudicabunt utique per suos prepositos. Tanta enim erit in illis caritas, ut quod quisque uiderit in altero, suum deputet. Ideoque quod non habebit in se, habebit in altero, sicque omnes electi potestatem habebunt in prelatis, sicut etiam habet potestatem totum corpus hominis loqui per os, uidere per oculos, audire per aures, odorari per nares, operari per manus, cum singula membra habeant officia  sua, quia quod unumquodque membrum non habet in se, habet in altero. Sed ut ad hanc dignitatem perueniat Ecclesia, in hac interim peregrinatione humiliata gemit, nec querit celsitudinis culmen, ubi tota uita sanctorum humiliationis obtinet nomen.

Qui habet aurem, id est intelligentiam cordis, audiat, id est intelligat quid Spiritus dicat Ecclesiis. Hic aperte monstratur, quia quod unicuique Ecclesie dictum est, omnibus Ecclesiis generaliter conuenit. Notandum autem quod non dicit angelus, audiat quid Filius dicat ecclesiis, cum specialiter in persona illius apparuit, sed quid spiritus dicat. In quo nomine trinitas tota intelligitur, quia quorum una est substantia, una operatio, una et locutio est. Quod  enim nomine spiritus tota significetur trinitas, Dominus in Euangelio manifestat, dicens: Spiritus est Deus, et eos qui adorant eum, in spiritu et ueritate oportet adorare . Aliquando autem Filius Dei loquitur de sua diuinitate specialiter. Unde est: Oportet Filium hominis pati, crucifigi, mori et sepelir , quod solummodo ad eum pertinet, quamuis et hec sine Spiritu dici non possint. Hic autem ex persona deitatis loquitur. Ideoque uerba Filii uerba sunt Patris et Spiritus sancti.



CAPUT Iu.

Post hec uidi. Mos est prophetarum antiquorum uisionis sue tempora describere per reges, et numerum annorum, et mensium, et etiam dierum.  Unde Ezechiel dicit: In anno quinto, transmigrationis Ioachim, in mense quinto decima die mensis factum ad se uerbum Domini. Similiter Daniel, anno tertio regni Nabuchodonosor, etc. Iste autem nouus propheta tempus sue prophetie nequaquam describit per tempora, id est per annos aut menses, sed tantum mentionem facit unius diei, cum dicit: Fui in spiritu in die Dominica, unde datur intelligi, quia omnem hanc prophetiam una die uidit. Ideoque quod dicitur, post hec uidi, non ad uicissitudinem temporum referendum est, sed ad ordinem uisionum. Postea scilicet quam superius uiderat, uidit et ista que sequuntur. uidit autem hoc non corporeo intuitu, sed mente, sicut post uidebimus. Et ecce  ostium apertum in celo. Celum in hoc loco Ecclesiam significat. Dicit enim Dominus per prophetam: Celum mihi sedes est . Salomon quoque dicit: Anima iusti sedes est sapientie . Si ergo anima iusti sedes est sapientie, que Christus est, iuxta quod Paulus dicit , Christum Dei uirtutem et Dei sapientiam, et celum sedes est Dei, utique Ecclesia est celum in quo ipse sedet. In hoc celo, id est in Ecclesia est ostium hoc apertum, id est Christus, qui dicit: Ego sum ostium: per me si quis introierit, saluabitur, etc., usque pascua inueniet . Nemo enim uenit ad Patrem, nisi per ipsum, per quem ingreditur ad fidem: Egreditur a fide ad speciem, et inueniuntur pascua eterne refectionis. Hoc ostium prius erat clausum, quia ante aduentum  ipsius, eius mysteria latebant omnibus, nisi tantummodo prophetis, qui per Spiritum sanctum illuminati, uidebant eius incarnationem, passionem, mortem et resurrectionem, quia eadem mysteria iam erant reuelata per totum orbem, per predicationem ceterorum apostolorum. uidit autem Ioannes hoc ostium dupliciter, uel oculis scilicet corporeis uidit hec omnia, utpote qui illi adherens, miracula illius uidit quando mortuos suscitauit, illuminauit cecos, et his similia presente illo compleuit. Ad nouissimum quando mortuus est, et matrem eius uirginem in suam curam suscepit, uel oculis mentis, sicut in hac prophetia aperte ostenditur. Et uox prima quam audiui tanquam tube loquentis mecum dicens: uox prima quam audiuit Ioannes, uetus Testamentum  intelligitur, ubi mysteria Christi Ecclesieque sunt predicta. Omnia enim que in hac prophetia uel iam impleta, uel in proximo complenda cognouit, ante in lege et prophetis ceterisque Scripturis ueteris Testamenti sunt prenuntiata. Que uox bene tanquam uox tube fuisse dicitur, quia per ora predicatorum sonuit, quibus dicitur: Clama, ne cesses, quasi tuba exalta uocem tuam . Tubis quoque Iudei utebantur in prelio, et nos sacra Scriptura admonet in bello, dum pugnamus contra diaboli tentamenta et contra incentiua carnis nostre. Sed uideamus quid ipsa uox dixerit. Ascende huc, id est, ad ostium. Omnis enim Scriptura ueteris Testamenti ad mysteria Christi contuenda nos inuitat. Unde est illud Michee: In nouissimis diebus erit mons domus Domini  preparatus in uertice montium, et fluent ad eum omnes gentes . Mons iste Christus est, quem uidit Daniel precisum sine manibus, qui creuit et impleuit uniuersam terram . Domus autem Iacob Ecclesia est fidelium. Hoc est itaque Ioannem ad ostium apertum ascendere, quod Ecclesia ad montem, id est, ad Christum confluere. Dicatur itaque Ioanni, et in illo omnium choro doctorum: Ascende huc, non gressibus corporis, sed gressibus mentis et fidei, et uide in Christo iam omnia completa, que prius sunt per prophetas prenuntiata. Et ostendam tibi que oportet fieri cito. Id est, in presenti tempore, quod eternitati comparatum, breuissimum hore momentum est. Sciendum uero, quia in eo  quod dicitur: Ostendam tibi que oportet fieri cito, non quod iam non essent denegatur, sed quoniam deinceps mansura essent declaratur. Dignitas enim Ecclesie iam exaltata erat, quando Ioannes ista cernebat, que usque in finem seculi, quo cum Domino ad iudicandum uentura est, hac sententia perduranda monstratur.

Post hec statim fui in spiritu. Non est ita intelligendum, quod spiritus eius a corpore fuerit ablatus, et sic uiderit istam uisionem, sed sicut iam superius dictum est, mente totum hoc uidit. uis enim Spiritus sancti subleuauit mentem illius, ad contemplanda mysteria celestia, nichilque per corpus uel uidit uel audiuit, sed a Spiritu sancto in extasi raptus, id est ductus est ut ea uideret et audiret,  spiritualiter audiens retineret, possetque ea scribere et ad posteros mittere. Si uero ad electos referre uolumus, spiritualis in hoc eorum conuersatio declaratur, quibus per Paulum dicitur: Non estis in carne, sed in spiritu. Et alibi: Spiritu ambulate, et desideria carnis non perficietis . Et ecce sedes posita erat in celo. Si sedes est Ecclesia, sicut supra dictum est, anima iusti sedes sapientie, et celum etiam ipsa Ecclesia, uidendum est quemadmodum sedes sit in celo, quod ita simpliciter dicere possumus, quia Ecclesia que est sedes Dei, licet in hac adhuc carne uersetur, tamen iam mente celum inhabitat. Iuxta illud Apostoli: Nostra conuersatio in celis est . Et aliter presens Ecclesia que adhuc corpore peregrinatur a Christo,  in celo est mente, que iam regnat cum illo. Sed melius est ut subtilius hec uerba perscrutemur, quod exemplo ueteris Testamenti melius uidebimus, in quo legimus octo animas in arca diluuii tempore saluatas. Quo in loco octo anime multitudinem significant fidelium, arca quoque uniuersalem Ecclesiam. Sicut itaque ibi, quod est arca, hoc sunt octo anime, et quod octo anime, hoc est arca, id est, generalis Ecclesia, ita et hic, quod est sedes, hoc est celum, et quod celum, hoc est sedes. Sic itaque dicitur, sedes posita erat in celo, quasi dicatur Ecclesia in Ecclesia. Et supra sedem sedens. Consuetudo est istius prophetie, ut aliquando per sedentem Deum Patrem intelligat, aliquando Deum Filium, Patrem quippe ibi sessorem intelligi uult,  ubi dicit: uidi in dextera sedentis librum apertum, dexteram scilicet sedentis in throno Filium appellans, per quem facta sunt omnia, ipsum uero sedentem Deum Patrem intelligens. Hic autem per sedentem debemus intelligere Dominum Iesum Christum, sicut sequentia uerba aperte docebunt. Superius legimus quod uiderit ambulantem similem Filio hominis in medio septem candelabrorum aureorum, hic autem dicitur quod uiderit eum sedentem. Ambulat itaque Dominus in medio electorum suorum, quando dona gratie sue illis diffundit, sedet uero quando singulorum merita diiudicat. De quo subditur:

Et qui sedebat similis erat aspectui lapidis iaspidis et sardinis. Id est, uultus et facies eius similis erat  aspectui lapidis iaspidis et sardinis. Per lapidem iaspidem, qui utique uiridem colorem habet, debemus intelligere claritatem diuinitatis Dei Filii, in cuius contemplatione constat satietas et summa refectio omnium sanctorum. Unde est illud: Per me si quis introierit, saluabitur, et pascua inueniet . Hec enim erit remuneratio electorum, scilicet Dei uultus, in cuius uisione satiabuntur omnibus modis. Unde est: Oues mee uocem meam audient, et ego uitam eternam do eis . Sardinis autem lapis terre rubre similitudinem habet, et idcirco per eum humanitas Filii Dei signatur, que rubore sanguinis perfusa est tempore passionis, unde et angeli interrogantes aiunt: Quare rubrum est indumentum tuum, et uestimenta tua sicut calcantium in torculari?  Qui itaque habet uirorem in diuinitatis claritate, habet etiam ruborem in humanitate, per quam et Adam, qui rubra testa interpretatur, ad celestia reuocauit. Aliud est enim quod uiret, et aliud quod rubet. Sed hoc tantum non duo, sed unus, quia unus homo et Deus ex duabus constat naturis. Perfectus enim Deus, perfectus est et homo, et ideo quod in eo uiret, potentie est, quod rubet misericordie. Et qui ex eo quod uiret, nos creauit: ex eo quod rubet, nos redemit. Possumus et per hos lapides Ecclesiam intelligere, que uirorem iaspidis habet in contemplatione Dei manens, atque ideo iam huius mundi prospera pro nichilo deputat, dum pascuis eterne uiriditatis inheret. Cui in Canticis canticorum dicitur: Que habitas in hortis, amici auscultant te, fac  me audire uocem tuam . Habet quoque et sardium, qui lapis, ut diximus, rubrum habet colorem, quoniam electi ne diuina extollantur uisione, fragilitate humanitatis monentur. Unde et Danieli uel Ezechieli diuina mysteria contuentibus angelus dicit, Filii hominis, ac si eis diceret: Et claritatem superne gratie aspicitis, tamen memores estote quia homines estis, et de propagine hominis peccatoris descendistis, ideoque ex humana infirmitate rubra terra estis. Et iris erat in circuitu sedis similis uisioni smaragdine. Grece, Latine dicitur arcus. Arcus autem in die pluuie paret, et est signum propitiationis, dicente Domino tempore diluuii ad Ne: Ponam arcum meum in nubibus, et recordabor federis mei . Quid itaque per arcum debemus  intelligere, nisi Dominum Iesum Christum? Quod certe si solerter inspicitur, effectus ipsius iris indicare uidetur. Nam ingreditur radius solis in nubem imbriferam, et sic formatus est arcus, quod utique ualde Christo congruit. Ipse est enim sol per diuinitatem, de quo scriptum est: uobis timentibus nomen meum orietur sol iustitie. Radius istius solis, id est claritas lucis eterne ingressa est nubem, quando in utero uirginis accepit carnem. De hac quippe nube per prophetam dicitur: Ecce Dominus ascendit super nubem leuem et ingredietur Aegyptum . Que nubes, id est, caro Domini, recte imbrifera dicitur, propter multitudinem scilicet doctrinarum. Est autem arcus signum propitiationis,  quia uidelicet in Christo omnis nostra salus et propitiatio consistit. Unde angeli in eius natiuitate pacem annuntiauerunt, dicentes: Gloria in excelsis Deo, et in terra pax hominibus bone uoluntatis . Et ipse ascendens ad Patrem, dicit discipulis suis: Pacem meam do uobis, pacem meam relinquo uobis . Unde irin si additur una littera in Greco, id est, i, ut irini dicatur, hoc ipsum sonat, quia pax dicitur. Iris itaque erat in circuitu sedis, quia ipse est corona et protectio sanctorum suorum. Nam et in arcu duo sunt principales colores, uiridis scilicet, id est aquosus, et rubeus. In quibus nimirum designatur aperte aqua baptismatis et sanguis redemptionis, uel gratia Spiritus sancti. Per hec enim duo ab omnibus emundamur peccatis.  De quibus duobus mysteriis tota Ecclesia cingitur, et per hec in nouitatem gratie Dei renouatur. uel per hos duos colores possumus intelligere duo iudicia: unum quod factum est per aquam: atque aliud quod faciendum est per ignem. Siue per nubem imbriferam possumus intelligere sanctos, qui pluunt uerbis, coruscant miraculis, et claritate superni luminis irradiati et illustrati piissimis supplicationibus pro nobis iustitiam conditoris ad pietatem inflectunt, sicut Moyses, qui intercedens pro populo Isrel, dicebat: Aut dimitte eis hoc peccatum, aut dele me de libro tuo . Quod autem sequitur: Similis uisioni smaragdine, quia smaragdus lapis est uiridis coloris, per hunc lapidem sicut et supra per iaspidem diuinitas Filii  Dei exprimitur, per quem tota Ecclesia mundatur et gubernatur.

Et in circuitu sedis sedilia uiginti quatuor, et super thronos uiginti quatuor seniores sedentes. Dominus in Euangelio duodecim tantum thronos, super quos duodecim testatur sessuros in iudicio apostolos dicens: Sedebitis super sedes duodecim, iudicantes duodecim tribus Isrel , quare ergo Ioannes uiginti quatuor commemorat? Nimirum propter geminum Testamentum, uetus scilicet et Nouum. Dicuntur itaque duodecim propter dignitatem apostolicam. Dicuntur et uiginti quatuor propter Patres utriusque Testamenti, qui cum Domino uenturi sunt ad iudicium. Nam et in duodecim tribubus Isrel omnes gentes intelliguntur. In duodecim apostolis  omnes perfecti, qui exemplum apostolorum in presenti uita sunt secuti, sicut in Petro ceteri apostoli et predicatores acceperunt claues regni celorum. Est quoque unus thronus, sicut supra legimus, id est una iudiciaria potestas: sunt et uiginti quatuor, propter numerum prophetarum, et apostolorum ceterorumque fidelium. Ipsi quippe erunt sedes in quorum cordibus Deus sedebit, ipsi et sedebunt, quia et alios iudicabunt. Unde et Psalmista: Illic sederunt sedes in iudicio . De quibus adhuc subditur: Circumamicti uestimentis albis. Hoc enim non solum ad apostolos pertinet, sed et generaliter ad omnes qui uestimenta baptismatis inuiolata a capitalibus criminibus custodiunt. Baptizati enim Christum sunt  induti, iuxta illud Apostoli: Quotquot baptizati estis, Christum induistis . Ipsique habent uestimenta alba, si inuiolata seruant baptismatis sacramenta. Et in capitibus eorum corone auree. uidi subaudis. Quia uictores accipiunt coronam quando triumphant de hostibus, non immerito per coronas sanctorum regnum et remuneratio intelligitur eorum, qui de mortis auctore triumphant. Sed sicut in illo sedentes iudicant, ita per illum uictoriam possident, qui dicit: Confidite, ego uici mundum . Potest et sub alio intellectu eadem Ecclesia figurari in uiginti quatuor senioribus. Constat enim hic numerus ex senario et quaternario, quia quater seni uiginti quatuor sunt. Senarius refertur ad operationem, quia sex diebus Deus omnipotens omnia  opera sua perfecit, et sexto die atque sexta hora hominem redemit. Quaternarius uero ad quatuor libros sancti Euangelii pertinet. Quia ergo sancta Ecclesia siue in ueteri Testamento siue in Nouo, Dei operationem recolit, et ueneratur, et libros sancti Euangelii custodit, et recte in uiginti quatuor senioribus comprehenditur, uel certe propter uiginti quatuor libros ueteris Testamenti, quibus utitur secundum canonicam auctoritatem, in quibus Nouum Testamentum, et ea que in eo completa sunt prenuntiata cognoscit. Unde et Euangelista dicit  de duobus latronibus qui cum Domino sunt crucifixi: ideo hoc factum, ut impleretur Scriptura, que dicit: Et cum iniquis deputatus est .

Et de throno procedunt fulgura, et uoces, et tonitrua.  Thronus Dei ipsa est electorum Ecclesia, de qua procedunt fulgura, id est signa miraculorum, de quibus dicitur: Illuxerunt fulgura tua orbi terre . Que bene fulgoribus comparantur, quia terrent et illuminant. Fulgura etiam ex nubibus descendunt, et sancti ipsi sunt nubes, qui pluunt uerbis et coruscant miraculis. Emittunt quoque uoces et tonitrua, id est uerba predicationis et comminationis dicentes: Omnis arbor que non facit fructum bonum excidetur et in ignem mittetur . Unde est: uox tonitrui tui in rota . Et quia de sede dicit: Procedunt fulgura et uoces et tonitrua, cum hec non sedi, sed nubibus conueniant, ipsam sedem nubem uult intelligi de qua imbres, fulgura et tonitrua procedunt. Et septem lampades ardentes ante  thronum, que sunt septem spiritus Dei. Septem autem spiritus dicuntur cum unus sit, propter septiformem gratiam, que super Dominum requieuisse narratur, dicente propheta: Requiescet super eum spiritus Domini, spiritus consilii et fortitudinis, spiritus scientie et pietatis, et replebit eum spiritus timoris Domini . Bene autem lampadibus comparatur Spiritus sanctus, quia ad Dei amorem sanctos accendit, et lumine fidei illuminat, ne foueam erroris incurrant. Lampas quippe Grece, flamma dicitur Latine, neque alibi nisi ante thronum lucet, quia uidelicet Spiritum sanctum habere non possunt, quicunque extra Ecclesiam sunt, sicut heretici. Unde et in canonibus dicitur, ut si tales iterum Ecclesie coniungi per rectam fidem  uoluerint, accipiant manus episcoporum impositionem, quatenus sic possint recipere Spiritum sanctum quem perdiderunt.

Et in conspectu sedis tanquam mare uitreum simile crystallo. Mare appellat luterem, legimus enim quod Salomon fecerit mare, id est luterem. Per mare autem debemus intelligere baptismum, testante Apostolo, qui dicit: Quoniam patres nostri omnes sub nube fuerunt, et omnes baptizati sunt in nube et in mari . uitro autem comparatur quod perspicuum est metallum, propter puritatem fidei, que in baptismo demonstratur, cum baptizandi credere se in Deum Patrem et Filium et Spiritum sanctum fateantur. Mare uitreum intus et foris splendet, quia corde creditur ad iustitiam, ore autem confessio fit  ad salutem. Notandum autem quod idem mare simile crystallo dicitur. Crystallum enim ex aqua nascitur, et multo frigore durescit ad lapidem; ita et sancti per tribulationem presentis uite ad firmitatem perducuntur. Ante thronum igitur sunt septem spiritus Dei, et mare uitreum simile crystallo, quia in Ecclesia tantummodo ardet Spiritus sanctus, et Trinitatis baptisma tribuitur. Ideoque fides electorum manifestatur, uitaque illorum conflatur, et a sordibus uitiorum purgatur. Et in medio sedis, et in circuitu sedis quatuor animalia, ante et retro plena oculis. Nulli dubium, quin hec animalia Dominum Iesum Christum significent, et omnes sanctos, precipue quatuor Euangelistas, qui in medio sedis et in circuitu esse dicuntur, quia incipientes ab Ierusalem  predicando peruenerunt usque ad fines terre. Ierusalem quippe in medio est orbis terre, sicut per prophetam testatur Dominus: In medio gentium posui eam, et in circuitu eius terras . Per oculos autem animalium, diuinarum Scripturarum sacramenta significantur. Plena ergo sunt oculis animalia, quia quot sunt scripturarum eloquia, quasi tot sunt sanctorum lumina, quibus illi corda suorum illuminant auditorum. Ante et retro oculos habent, quia tam de his que facta sunt, quam de iis que facienda sunt, loquuntur. Hec enim orationis particula aliquando pro preterito ponitur, ut est illud: Antequam Abraham fieret, ego sum . Aliquando uero pro futuro, ut est illud Apostoli: Unum quod retro est obliuiscens, in ante me extendo . Ante  itaque et retro animalia plena sunt oculis, quia perfecte ueteris ac Noui Testamenti uniuersa continent sacramenta, que scilicet principaliter trium temporum causas enarrant, id est preteriti, presentis et futuri. Et alia quidem predicta, alia autem iam impleta, alia uero adhuc implenda pronuntiant: predicta scilicet mysteria Dominice incarnationis, impletam iam eiusdem Redemptoris nostri dispositionem, implendam uero iustorum atque impiorum separationem. Concordant autem sibi isti oculi, quia quod lucet in ueteri Testamento, hoc fulget in Nouo. uel certe animalia ante et retro oculos habent, quia omnes electi redemptorem suum et iudicatum in primo humilitatis sue aduentu, et iudicaturum in  secundo celsitudinis sue semper attendunt. Cum etiam quilibet electi uerbis Euangelistarum edocti, preterita peccata recolentes deflent, et que subsequi possunt, sollicite precauent, ante et retro animalia oculos habent. Multa hinc dici possunt, que breuitati studentes omittimus.

Et animal primum simile leoni, et secundum animal simile uitulo, et tertium animal habens faciem quasi hominis, et quartum animal simile aquile uolanti. Mirum ualde est quare Ioannes alio ordine hec animalia ordinat quam Ezechiel, primum ponens leonem, cum ille primum faciem hominis posuerit. Ad quod dicendum est, quia prophetia non seruat ordinem historie: quod si faceret, iam non prophetia, sed historia esset. Quod ex libris prophetarum  facillime cognoscitur, e quibus ut unum ponamus pro omnibus, perspiciendum est quod idem propheta Ezechiel, cum superius dixerit ad se factum uerbum Domini anno uigesimo sexto, deinceps loquens contra Pharaonem regem Aegypti undecimo anno eamdem prophetiam ad se factam dicit. Spiritus enim sanctus locutus est prophetis sicut uoluit, et quando uoluit, ideoque non est ibi requirendus sermonis ordo, sicut in libro Genesis, uel Regum, et in ceteris historiis. Primum ergo Ezechiel faciem hominis, id est Matthei ponit, seruans ordinem historie. Qui idcirco per hominem intelligitur, quia humanitatem Filii Dei describit in tempore, dicens: Liber generationis Iesu Christi. Deinde Marcus per leonem intelligitur, quia a clamore inchoat, ueluti  leo dicens: uox clamantis in deserto. Tertium ponit uitulum, id est Lucam, qui a sacerdotio cepit, dicens: Fuit in diebus Herodis regis sacerdos quidam; qui etiam maxime circa templum uersatur, a quo et Euangelium suum ita terminat: Quia erant semper in templo laudantes et benedicentes Deum. Quarto loco ponit aquilam, que utique Ioannem significat, qui a diuinitate cepit, quoniam Christus prius natus est ut homo, deinde predicauit, et terribilem uocem emisit ut leo, et sic passus est ut uitulus, ac postmodum ascendit ad celos ut aquila. Ideoque in hoc ordine ordo seruatur historie. Ioannes uero primum ponit leonem, quia Christus iam surrexit a mortuis, quia uidelicet non ideo crediderunt in Christum populi, quia natus est ut homo,  aut quia passus est ut uitulus, sed quia resurrexit a mortuis ut leo. Hinc Paulus dicit: Et si noueramus Christum secundum carnem, sed iam nunc non nouimus, ac si diceret: Non iam in animalibus hominem mortuum, sed leonem attendimus post mortem in eternum uicturum. Unde in sequentibus legimus: uicit leo de tribu Iuda . Et Iacob in persona illius loquitur Iude: Ad predam, fili mi, ascendisti, requiescens accubuisti ut leo, et quasi catulus leonis, quis suscitabit eum?  Nam dicunt qui de natura bestiarum disputant, quod leo non clausis oculis dormit, et Christus mortuus est ex humanitate, tamen uigilauit et impassibilis mansit diuinitate. Dormiens quoque leo nascitur, et ad uocem  patris excitatur, ita et Christus uoce Patris excitatus est iuxta illud Psalmi: Exsurge gloria mea , etc. Quia ergo inde creditur unde surrexit, bene Ioannes primum leonem posuit. Primus itaque est in ordine homo et uitulus, sed primus in uirtute leo. Leo quippe rex est bestiarum, atque ideo non immerito per eum Marcus intelligitur. Secundum ponit uitulum qui utique, ut dictum est, Lucam significat, quia uitulus hostia sacerdotum erat, et in templo offerebatur, et ipse in sua narratione maxime circa templum uersatur. Tertium hominem, id est Mattheum, qui temporalem Christi describit natiuitatem. Quartum aquilam, id est Ioannem, qui in reuerberatis oculis transcendens omnem altitudinem celi, et ipsos etiam choros angelorum,  diuinitatem Filii Dei intuetur, dicens: In principio erat uerbum . Hec quatuor animalia significabant quatuor flumina paradisi, de uno fonte Christi in Ecclesia manantia. Similiter et quatuor circuli arce, quibus portatur Ecclesia. Significant quoque hec quatuor animalia ipsum Dominum Iesum Christum, qui natus ut homo, passus est ut uitulus, surrexit ut leo, ascendit super omnes celos ut aquila. Designantur etiam per hec animalia omnes sancti, nam unusquisque electus in quantum rationabiliter secundum uoluntatem Dei uiuit, homo est, quia homo est rationale animal, in quantum aduersa istius seculi equanimiter tolerat leo, unde scriptum est: Iustus quasi leo confidens absque terrore erit . In quantum se mortificat  cum uitiis et concupiscentiis uitulus. In quantum per mentis contemplationem celestia petit aquila.

Et quatuor animalia singula eorum habebant alas senas. Ale animalium significant duo Testamenta, quibus Ecclesia ad celestia supportatur: sed cum duo sint Testamenta, eiusdem Ecclesie spirituales ale, propter geminum testamentum, quod in duodecim tribubus Isrel, uel in duodecim apostolis inuenitur, ipse ale per binarium duodecies multiplicantur, et uiginti quatuor alas reddunt. Bis enim duodeni uiginti quatuor sunt. Aliter duodenarius numerus constat ex partibus septenarii, id est ex tribus et quatuor. Siue etiam dicamus, ter quaterni, siue quater terni duodecim fiunt, qui numerus sacratus est numero duodecim apostolorum. In ternario autem fides sancte Trinitatis  intelligitur. In quaternario autem quatuor mundi partes. Ducatur ergo duodenarius per binarium, et efficiuntur uiginti et quatuor. Quo numero summa electorum exprimitur, quibus fidem sancte Trinitatis per quadripartitum orbem predicantibus, totus mundus ad celestia sustollitur. Possumus et has alas senas aliter intelligere. Prima ala intelligitur lex naturalis, secunda lex Moysi, tertia prophete, quarta Euangelium, quinta Epistole apostolorum, sexta canonica auctoritas, siue doctrina catholicorum uirorum, Hieronymi, Augustini, ceterorumque sanctorum Patrum. His alis quotidie sancta Ecclesia sustollitur, et ad celestia subleuatur. Aliter senarius numerus pertinet ad omnem Christi operationem, que in sex diebus et  sex huius seculi etatibus peracta est, uel peragitur. Quatuor igitur ad nostram naturam pertinent, que ex quatuor humoribus constant. Quatuor ergo senis alis utuntur sancti, quia quandiu in hac uita consistunt, ea tantum possunt comprehendere, que per sex huius etates seculi peraguntur. Hinc est quod apud Isaiam cherubin caput et pedes uelare alis referuntur, quia uidelicet sancti neque ea que fuerunt ante mundi constitutionem, neque ea que post finem seculi futura sunt cognoscere possunt. Et Ezechiel adiungit, una similitudo ipsorum quatuor, quia uidelicet unam fidem docent quadripartitum orbem. Et etiam in Euangelio uno inueniuntur quatuor, sicut in concordia textus aperte manifestatur. Et in circuitu et intus plena sunt oculis.  Hec animalia, sicut supradictum est, omnes sanctos predicatores significant, qui in circuitu et intus pleni sunt oculis, quia sua predicatione et eos illuminant qui in medio Ecclesie consistunt, et eos qui in finibus terre morantur. uel in circuitu et intus pleni sunt oculis, quia per litteram simplices, et per spiritualem intelligentiam perfectiores instruunt. Quasi enim foris habebat oculos Paulus, cum dicebat quibusdam: Non potui uobis loqui quasi spiritualibus, sed quasi carnalibus . Quasi intus habebat oculos cum alibi diceret: Sapientiam loquimur inter perfectos . uel in circuitu et intus pleni sunt oculis, quia et in cogitatione et opere mundos se custodiunt, alios quidem perfectione fidei et operis informant. Quod utrumque Psalmista  breuiter comprehendit, dicens: Omnis gloria eius filie regis ab intus in fimbriis aureis circumamicta uarietate . Quia uidelicet Ecclesia interiora cordis sollicite in conspectu Dei mundare studet, et exteriora etiam sua irreprehensibilia custodire probatur, quatenus per utramque sententiam, et aliis pulchra sit foris et intus sibi. uel in circuitu et intus pleni sunt oculis, quia fidem quam habent in corde, foris manifestant ore, iuxta illud: Corde creditur ad iustitiam, ore autem confessio fit ad salutem . Et requiem non habebant die ac nocte dicentia: Sanctus, sanctus, sanctus Dominus Deus omnipotens, qui erat, et qui est, et qui uenturus est. Omnis Ecclesia que in his animalibus designatur, hoc facit die ac nocte, quia et in prosperis et in aduersis  siue etiam per continuum laudes Creatori suo agere satagit. Notandum autem, quia cum sancta animalia ter dixerunt: sanctus, sanctus, sanctus, ad singularem numerum redeunt, dicentia Dominus Deus omnipotens, quia licet trinitas sit in personis, unitas est in maiestate, qui erat ante omnia secula, et qui est immutabilis, sicut Psalmista dicit: Tu autem idem ipse es . Et uenturus est ad iudicium, ut reddat unicuique iuxta opera sua. Quo in loco questio oritur cur uidelicet sancta animalia cum trinitatem premiserint, subiungunt qui uenturus est. Nostra quippe fides habet, quod in iudicio solummodo persona Filii uidebitur, quia in ea forma qua iudicatus est iudicabit: et Pater non iudicat  quemquam, sed omne iudicium dedit Filio , Sed sciendum est, quia licet persona Filii in iudicio tantum uideatur, tamen illic cum illo erunt pariter Pater et Spiritus sanctus in unitatis diuinitate, et ipsa inuisibilis Trinitatis natura, per assumptam Filii humanitatem iudicabit reprobos.

Et cum darent illa animalia gloriam et honorem et benedictionem sedenti super thronum, uiuenti in secula seculorum. In hoc loco animalia non generaliter uniuersalem Ecclesiam significant, sicut supra, sed tantummodo quatuor euangelistas, qui dant gloriam et honorem et benedictionem omnipotenti Deo, quando omnia que a Deo perceperunt, ad ipsum referunt. Dabant gloriam et honorem Deo, cum dicebant, Sanctus, sanctus, sanctus Dominus Deus  omnipotens, quia predicabant et laudabant in his uerbis deitatem, magnificentiam, eternitatem et dominationem. Sed quod illi faciebant, admonent utique ut et nos faciamus, laudantes Deum pro omnibus que ab ipso percepimus, uidelicet ut quidquid habemus in gloria fidei et honoris, operationis et spei, et in benedictione superne remunerationis ad ipsum referamus. Paulus apostolus dicit: Gloria et honor omni operanti bonum, Iudeo primum et Greco . Non quod a Iudeo et Greco et gentili sit illud bonum, uel illa gloria, sed a Deo, quia ipse dicit: Sine me nichil potestis facere . Et Apostolus: Omne datum optimum, et omne donum perfectum , etc. Itemque precipitur, ut qui  gloriatur in Domino glorietur. Sedentem super thronum Christum debemus intelligere, ut supra Ecclesie sue presidentem.

Procidebant uiginti quatuor seniores ante sedentem in throno, et adorabant uiuentem in secula seculorum. uiginti quatuor seniores uniuersalis Ecclesia intelligitur, tam in prepositis quam in subiectis plebibus. Procidunt uiginti quatuor seniores, qui humiliant seipsos, et omne bonum suum ad illum referunt, dicentes: Non nobis, Domine, non nobis, sed nomini tuo da gloriam . Nihilque de suis meritis presumunt, sed omne bonum suum ab illo sciunt se habere. Unde et sequitur: Quia adorabant uiuentem in secula seculorum. Adorant namque eum, quando ex suis meritis et operibus non suam,  sed illius gratiam querunt. Mittentes coronas suas ante thronum. Quia coronam uictores accipiunt, non immerito hic per coronas sanctorum triumphum et uictoriam debemus accipere. Hoc est itaque coronas ante thronum ponere, quod est in faciem cadere et adorare. Ante thronum quippe electi suas coronas mittunt, quia quidquid uirtutis et fortitudinis habent, ipsi in secreto mentis sue tribuunt, a quo ut uincere possent diabolum et tentamenta sue carnis, fortitudinem perceperunt. Hoc denique figuratum est, quando Domino Hierosolymam uenienti, turba que illi obuiam uenit, palmas quibus uictoria significatur, ante pedes asine super quam sedebat prostrauisse legitur. Quod enim per palmarum ramos in uia stratos, hoc  significatur per coronas ante thronum positas. Mittentes ante coronas dicunt:

Dignus es, Domine Deus noster, accipere gloriam et honorem et uirtutem. Gloriam Christus accepit, quando tertia die resurrexit a mortuis: honorem, quando quadragesima resurrectionis die eleuatus est ad dexteram paterne maiestatis: uirtutem, quando omnia ei subiecta sunt, sicut ipse testatur, dicens discipulis: Data est mihi omnis potestas in celo et in terra . Quia tu creasti omnia, et propter uoluntatem tuam erant, et creata sunt. Ac si dicant: Idcirco cuncta tibi, que a tuis geruntur, ascribenda sunt, quia ut esse possent, et ea que tua sunt agerent, a te acceperunt. Sed mirum est quod sequitur: Propter uoluntatem tuam erant, et creata  sunt. Si enim erant, quomodo creata sunt? Sed erant in predestinatione omnipotentis Dei, et creata sunt in opere uisibili, et que erant prius in artificis uoluntate sine tempore, creata sunt secundum quod in arte creatoris disposita erant in tempore. Tale quid et Ioannes in Euangelio suo ponit, qui cum dixisset: Omnia per ipsum facta sunt, et sine ipso factum est nichil , continuo subiecit: Quod factum est in ipso, uita erat. Et Paulus apostolus de electis: Qui elegit inquit, nos ante mundi constitutionem , etc.



CAPUT u.

Et uidi in dextera sedentis in throno librum scriptum intus et foris, signatum sigillis septem. Sedentem in hoc loco debemus intelligere Deum Patrem: dexteram uero illius Filium, per quem omnia facta  sunt. De quo Psalmista dicit: Dextera Domini fecit uirtutem , etc. Liber autem in dextera sedentis uetus et Nouum Testamentum significat. Qui bene in dextera sedentis fuisse dicitur, quia principalis intentio sacre Scripture ad Christum pertinet, cuius natiuitatem, mortem, resurrectionem, ascensionemque et secundum aduentum ad iudicium continet. De quibus omnibus ultro se querentibus exempla offerunt. Idcirco autem uetus et Nouum Testamentum unus liber appellatur, quia nec Nouum a uetere, nec uetus a Nouo ualet disiungi, sed quidquid predictum est in uetere, completum constat in Nouo. Nam uetus Testamentum nuntius est et uelamen Noui, Nouum uero reuelatio et adimpletio est ueteris. Qui liber bene intus et foris scriptus esse dicitur,  foris scilicet propter uetus Testamentum, intus propter Nouum, uel foris propter faciem terre, intus propter allegoricos sensus. Siue foris et intus, quia unum testamentum terram promittit, dicens: Si uolueritis et audieritis me, bona terre comedetis, et alia multa. Aliud internam regni celestis beatitudinem, dum dicit: Beati pauperes spiritu, quoniam ipsorum est regnum celorum . Qui etiam liber septem sigillis ostenditur signari, id est sigillari. Septenarius numerus, ut sepe dictum est, ad uniuersitatem refertur. Per septem ergo sigilla plenitudinem obscuritatis et mysteriorum, que in ueteri latebant Testamento, debemus accipere. Unde et Habacuc dicit: Deus a Libano ueniet, et sanctus de  monte umbroso et condenso. Mons quippe Libanus umbrosus et condensus, libri sunt ueteris Testamenti operti figuris allegoriarum, a quibus Dominus uenire perhibetur, quia ibi predictus fuisse cognoscitur. Siue septenarius numerus ad septiformem Spiritum sanctum refertur. Septem siquidem sigillis liber signatus est, quia uidelicet omnis Scriptura per gratiam Spiritus eiusdem et data est et reserata. Unde et lex digito Dei, id est, Spiritu sancto descripta legitur. Et Dominus resurgens a mortuis, et aperiens sensum discipulis ut intelligerent Scripturas, dicit eis: Accipite Spiritum sanctum . Possumus et in septem sigillis septem modos locutionum intelligere, quibus omnis constat Scriptura. Aut enim indicatiuo loquimur, ut illud: Ego Dominus  Deus tuus docens te utilia . Aut promissiuo, ut. Indicabo tibi, o homo, quid sit bonum , etc. Aut imperatiuo, ut: Audi Iacob, serue meus. Et: Audi Isrel, Dominus Deus tuus Deus unus est . Aut optatiuo, ut: Utinam attendisses uerba mea . Aut coniunctiuo, ut Si audieritis uocem meam, et custodieritis pactum meum, eritis mihi in peculium de cunctis populis . Aut infinitiuo, ut: Intelligere et scire Dominum intelligentia est. Aut impersonali, ut: Quis loquetur potentias Domini? Ipsa enim sacre Scripture locutio septiformis, quasi sub septem sigillis intelligentie continetur, dum per septem modos distinguitur. Inquirentibus enim nobis Scripturas, primus geste rei textus nobis occurrit, quia uidelicet ea  tantum Scripturarum eloquia comprehendit, que nil mystice significant, sed tantum simpliciter rerum causas euoluunt, ut est: Audi Isrel, Dominus Deus tuus Deus unus est . Secundus allegoricus gestus occurrit. Qui licet aliquid gestum narret, gestus tamen ille reputatur totus allegoricus, unde nec in usu frequentatur. Hinc est quod in omnibus finibus Isrel puella queritur regi Dauid, et inuenitur tam feruens, ut algentis senis membra calefaciat, calefactum tamen ad libidinem non prouocet. Per quam designatur sapientia, que etiam in senibus non senescit, sed insuper eos igne diuini amoris accendit. Ad hunc pertinet etiam modum, quod populus Isreliticus in deserto a serpentis percussu aspectu enei serpentis sanabatur. Per quem Redemptor  noster intelligitur in cruce suspensus, qui nos a morsu diaboli liberans, beate immortalitatis remedia fidelibus tribuit. Hec enim si ad litteram discussa tractentur, ludicra pro tempore putabuntur. Si uero mysteriis applicantur, magna insinuant sacramenta. Tertius modus uterque est historicus scilicet atque allegoricus, quo scribitur, quoniam Abraham duos filios habuit, qui, sicut Apostolus scribit , duo significant Testamenta. Intra hunc modum et illum concludit, quo Isaac paterna deuotione dispositus, ligna sibi baiulasse dicitur, singulariter Christi passionem designans, quem Pater pro omnibus tradidit, propriamque baiulare passus est crucem. Quo etiam modo de latere dormientis  uiri formata mulier, Ecclesiam significabat, ex latere Christi in cruce pendentis edificandam. Quartus modus est, quo nobis aliquando proprie, aliquando uero mystice Creatoris nostri diuinitas sacris intimatur opusculis. Proprie scilicet sicut Moysi dicit: Ego sum qui sum, et sic dices filiis Isrel: Qui est, misit me ad uos . Mystice uero, ut omnipotens Deus sicut plaustrum onustum feno stridere se dicit, cum grauia hominum peccata portare se indicat, uel sicut Isaias super solium excelsum et eleuatum sedere describit Dominum, angelicas significans potestates, quas sibi ad quod uoluerit subiecit. Quintus modus est parabolarum, qui tam relatu uerborum quam actu conficitur operum, qui in tantum est multiplex atque occultus, ut non solum  multa, que iuxta litteram non possunt, admittat, uerum etiam quibusdam in locis mysteria narraturus, testimonium de historia assumens, ipsum littere gestum immutet. Parabolis enim uerborum hic modus conficitur, ex quibus est illud: Ierunt ligna ut ungerent super se regem , etc. Neque enim ligna ambulare possunt, aut sibi regem constituere, sed aliud quoddam per congruam significationem metaphorice talibus Scripturarum sententiis profertur. Immutauit autem, ut dictum est, ipsius littere textus, aliquando propter mysticum intellectum, ut in titulo psalmi tricesimi tertii dicitur, Psalmus ipsi Dauid, quando commutauit uultum suum coram Abimelech, et dimisit eum et abiit, cum hoc factum sit coram Achis rege Geth, sicut  liber Regum narrat . Cum ergo pro Achis Abimelech ponitur, utique ostenditur ex ipsius interpretatione nominis latens altius penetrare mysterium. Abimelech quippe interpretatur patris mei regnum, significans Iudeos, in quorum conspectu uerus Dauid manu fortis Dominus iehsu Christus immutauit uultum suum, quando apparens in forma serui, humiliauit semetipsum usque ad mortem crucis. uidimus eum non habentem speciem neque decorem, et quasi absconditus uultus eius et despectus, unde nec reputauimus eum . Dimisit eum Abimelech et abiit, quia uidelicet Christus a Iudeis minime receptus, ad gentes cum apostolis transiuit. Unde ipsis Paulus dicit: uobis quidem oportebat loqui uerbum Dei, sed quia repulistis illud, ecce conuertimur  ad gentes. Aliquando uero idem modus in parabolis rerum de ipsis etiam peccatis hominum et transgressionibus adulterorum prophetiam insinuat operum futurorum, sicut factum esse in Dauid constat, qui uxorem Urie sibi assumpsit, quam de solario uidens concupierat, et ipsum gladio peremit . Significat quippe in hoc loco Dauid Christum, qui de celo misericorditer cernens Ecclesiam in sua predestinatione, lauacro aque in uerbo mundandam, concupiuit eam prouidus, ut iustificatam sibi coniungeret legitimus. Sed ut Bethsabee Dauid iungatur, Urias uir eius interficitur, quia ut iustorum Ecclesia celesti sponso adhereat, antiqui hostis uirtus confringitur et pedibus electorum calcanda  prosternitur. Unde et per Euangelium illis a Domino dicitur: Ecce dedi uobis potestatem calcandi super omnem uirtutem inimici . Sextus modus est de gemino Saluatoris aduentu, quo uigilans discretio adhibenda est, ne aut primus accipiatur pro secundo, aut secundus pro primo. Cuius Iudei ignari, ignorantie cecitate nunc usque laborant, nescientes quid ad primum, quid ad secundum eius pertineat aduentum. Primus itaque humilitatis sibi uindicat locum, unde est: Prophetam uobis suscitabit Deus de fratribus uestris tanquam me , etc. Et alibi: Post hec in terra uisus est, et cum hominibus conuersatus est , ceteraque huiusmodi. Secundus autem celsitudinis ac terroris obtinet loca, unde scriptum legimus: Deus manifeste ueniet. Et tunc uidebunt Filium  hominis uenientem in nubibus cum potestate magna et maiestate . Hinc ipse per Malachiam dicit: Accedam ad uos in iudicio, et ero testis uelox maleficis et adulteris et periuris  Isrel. Septimus modus est, qui geminam preceptorum retinet qualitatem, id est uite agende uiteque figurande. Et quidem agende uite precepta nunc usque manent, ut est: Diliges Dominum Deum tuum ex toto corde, et proximum tuum sicut teipsum , uel cetera talia, que etiam nunc euangelica auctoritate seruari iubentur. uite uero figurande manifesta ueritate transierunt, ut est circumcisio, sabbatum, oblatio uictimarum, que sicut dictum est, cessante umbra, in ueritate spiritualiter peraguntur. Sed quia hic liber intus et foris scriptus fuisse asseritur, uidendum est de his  septem modis, qui debeant intus, qui forinsecus reputari. Primus itaque historicus, idemque simplex, nichil in se mysticum retinens, totus est foris. Secundus allegoricus, totus omnino intus. Tertius uero utriusque geminam in se continens formam, ex parte foris, ex parte deputatur intus. Quartus quoque de Deo, apud quem non est transmutatio, nec uicissitudinis obumbratio, uterque sensus intus debet accipi. Pax Dei exsuperat omnem sensum , et eius clementiam, que de se figuratim multa narrauit, nullus competenter attingit. Quintus porro in parabolis uerborum diffusus, quibusdam etiam gestum littere imitans, et de peccatis et adulteriis hominum, uel prophetiam operum, uel secreta spiritualium sensuum multa presignans, intus modis omnibus est  reputandus. Sextus etiam de gemino Saluatoris aduentu, certis claret testimoniis, foris in promptu positus, certis intus latet occultus, ut et dubitationem auferat, et fideles exerceat. Septimus ad extremum in preceptis uite agende foris, in preceptis autem uite figurande intus latet. Hos modos ante Redemptionis quidem tempus absconditos, ipso uero redemptoris tempore per Christum atque in Christo nouimus reuelatos. Ex quibus sanctus Ambrosius luculento et pulchro quamplura loquitur stylo.

Et uidi angelum fortem, predicantem uoce magna: Quis est dignus aperire librum et soluere signacula eius? Quis est iste angelus? Nimirum quilibet doctor ueteris Testamenti. Labia enim sacerdotis custodiunt  scientiam, et legem requirunt ex ore eius, quia angelus Domini exercituum est . Angeli quippe ueteris Testamenti, id est, sancti prophete et patriarche requirebant anxie quis posset legem spiritualiter intelligendam reserare. Quod autem dicit, quis est dignus aperire librum, et soluere signacula eius, preposterus ordo est? Prius enim dicit librum aperire, et sic signacula eius resolui, cum prius signacula sint resoluenda, posteaque liber aperiendus est. Quod tamen ita factum est, quia prius Dominus librum aperuit, id est Scripturam ueteris Testamenti in se factus homo compleuit, unde ipse dicit: Non ueni soluere legem, sed adimplere . Et sic demum resurgens a mortuis reserauit sigilla, quando discipulis suis aperuit que scripta  erant de eo in lege Moysi et prophetis et Psalmis.

Et nemo poterat, neque in celo, id est in angelis, neque in terra, id est in hominibus, neque in inferno, id est in animabus iam corpore exemptis, aperire librum, id est mysteria Scripturarum reserare, quia necdum plenitudo temporis aduenerat, quando talia preco legis impleri flagitabat. Quod uero dicitur: Neque respicere illum, mirum est; cum de se Ioannes dixerit superius: uidi in dextera sedentis librum. Si enim nemo neque in celo, neque in terra, neque sub terra poterat respicere librum, quomodo ille poterat eum uidere? Aut ubi fuerit, aut nunquid ei soli concessum est, quod nemini aut hominum aut angelorum permissum est? Sed respicere hic positum est, pro eo quod est digne  comprehendere. Quis enim angelorum uel hominum comprehendere potest, quomodo ille incircumscriptus et uiuificator spiritus intra uterum uirginis sit animatus? Quomodo ille post resurrectionem uerum corpus et palpabile habens, clausis ianuis, intra solidos parietes ad discipulos intrauit? Nullus itaque qualiter a Dei Filio compleretur ratione mentis poterat comprehendere, sicut et illud: Generationem eius quis enarrabit? . Et ego flebam multam qui a nemo inuentus est dignus in terra aperire librum, nec uidere eum. Queritur cum iam quando beatus Ioannes ista uidebat, iste liber de quo supra dictum est, per mysterium natiuitatis, passionis, resurrectionis, ascensionis, et aduentus Spiritus sancti fuerit reuelatus, cur se fleuisse dicat?  eo quod nullus sit inuentus qui librum posset aperire. Sed sciendum est quia non ex sua persona beatus Ioannes, sed ex persona Patrum ueteris Testamenti flet, qui flebant desiderantes aduentum Filii Dei in mundum, quorum unus dicebat: Utinam disrumperes celos, et uenires, a facie tua montes turbarentur . Unde et Dominus in Euangelio discipulis: Beati  oculi qui uident que uos uidetis: dico enim uobis, quia multi prophete et reges uoluerunt uidere , etc. Et unus de senioribus dixit mihi: Ne fleueris, ecce uicit leo de tribu Iuda, radix Dauid aperire librum, et soluere septem signacula eius. Per hunc seniorem quemlibet patrem ueteris Testamenti debemus accipere, qui aduentum  Filii Dei prenuntians, ceteris consolationem prebebat. Quorum unus dicebat: Non auferetur sceptrum de tribu Iuda, etc. Et iterum: Salutare tuum exspectabo, Domine . Dum enim ista diceret, ostendebat utique librum illum per aduentum Filii Dei reserandum, unde et subiungitur: Ecce uicit leo de tribu Iuda, etc. Leo appellatur Christus per significationem, quia uictor a mortuis resurrexit. Agnus propter uictimationem, quia oblatus est pro nobis in cruce. De tribu Iuda, quia uidelicet ex semine Iude descendit Dauid, de cuius stirpe fuit beata uirgo Maria, ideoque radix Dauid appellatur, iuxta quod Isaias dicit : Egredietur uirga de radice Iesse, et flos de radice eius ascendet. Ecce  uicit leo. Quid uicit leo iste, id est Christus? Diabolum, mundum,  mortem et infernum. Ideoque librum aperuit, et sigilla eius soluit, quia omnia prius prenuntiata de se ueniens in mundum impleuit. Nec moueat quempiam quare non dicit uincet, cum sit uox precedentium Patrum, quia sacra Scriptura sepe preteritum ponit pro futuro, ut est illud: Foderunt manus meas et pedes meos . Et uidi, et ecce in medio throni et quatuor animalium, et in medio seniorum agnum stantem tanquam occisum. Sicut supra dictum est, hoc est thronus, quod quatuor animalia, hoc etiam seniores, quod quatuor animalia, et thronus, hoc est omnis Ecclesia, in cuius medio est Christus, iuxta illud: Ecce ego uenio, et habitabo in medio tui . Superius dicit Ioannes, quod uiderit similem Filio hominis ambulantem in medio  septem candelabrorum aureorum. Deinde quod uiderit sedentem, nunc autem subiungit, quod uiderit agnum stantem, quod taliter est intelligendum: Ambulat Dominus, quando dona misericordie sue suis electis tribuit, alii scilicet gratiam linguarum, alii interpretationes sermonum. Sedet uero quando singulorum facta diiudicat, stat quando eos certantes adiuuat. Stare enim adiuuare est, unde et Stephanus inter manus lapidantium stantem illum uidit in celo. Recte autem non occisus, sed tanquam occisus in Ecclesia cernitur, quia etsi mortuus est ex infirmitate, uiuit ex uirtute Dei; uel certe in medio electorum suorum tanquam occisus stat Christus, quia quotidie in suis moritur electis, qui se mortificant cum uitiis et concupiscentiis. Habentem  cornua septem, et oculos septem, qui sunt septem spiritus Dei missi in omnem terram. Quod per septem cornua, hoc etiam significatur et per septem oculos, id est Spiritus sanctus, sicut ipse manifestat, cum subiungit: Qui sunt septem spiritus Dei missi in omnem terram. Et cum unus sit spiritus iuxta illud: Spiritus Domini repleuit orbem terrarum . Dicuntur septem oculi uel septem cornua propter septiformem ipsius gratiam. Qui bene per septem oculos figuratur, quia suos electos illuminat discurrens, sicut Zacarias dicit, per uniuersam terram. Sed hoc considerandum, quia cornua in capite sunt, et carnem excedunt, ideoque per cornua eminentiores seculi intelligi possunt, qui ualde ceteros  precellunt, et capiti Christi adherent, in quo etiam et regnum perceperunt. Nam per cornua etiam intelliguntur regna, sicut in Zacaria legimus, quia quatuor cornua, quatuor sunt regna principalia. Hinc Paulus Spiritus sancti munere quedam membra ceteris eminere prospiciens ait: uos in carne non estis, sed in spiritu , ac si aliis uerbis diceret: Nequaquam ut cetera corporis ossa circumdamini, sed tanquam cornua super carnem et ossa erigimini.

Et uenit, et accepit librum de dextera sedentis in throno. Cum Pater Spiritus sanctus, et Filius in diuinitate unius substantie sint, quare dicit agnum accepisse librum de dextera sedentis? Propter hoc uidelicet, quia qui agnus factus est tanquam occisus, ipse homo assumptus de Dei uerbo non solum  a Patre accepit et Spiritu sancto, sed etiam a diuinitate ipsius uerbi, qua eum accepit. Accepit autem librum, quoniam ea que de se erant predicta, opere compleuit.

Et cum aperuisset librum, quatuor animalia et uiginti quatuor seniores ceciderunt coram agno. Agnus librum aperuit, quando ea que multo ante de seipso fuerant prenuntiata, opere impleuit, unde omnes sancti cognoscentes illum ueraciter Deum suum, de quo tanta mysteria sunt predicta cadunt, id est humilia de se sentiunt et ipsum imitantur. Unde et sequitur: Habentes singuli citharas et phialas aureas plenas odoramentorum, que sunt orationes sanctorum. In cithara est lignum et chorde, sed tamen diuerso modo tense. Per lignum ergo debemus intelligere  crucem Christi, per chordas ipsam carnem sanctorum. Tenduntur chorde in ligno, quia sancti imitantur Christi crucem et passionem, iuxta illud Petri apostoli, Christus passus est pro nobis, uobis relinquens exemplum  et cetera. Sed tamen diuerso modo tenduntur, quia non omnes equaliter patiuntur, dum alius crucifigitur, alius decollatur, alius ustulatur, atque alius lapidatur, et cetera huiusmodi discrete sustinent tormenta, unum tamen sonum omnes reddunt, quia unam fidem omnes confitentur. Et sicut Christus mortuus est pro illis, ita et ipsi moriuntur pro ipso. Per phialas autem caritatis illorum latitudinem debemus intelligere. Unde bene aromatibus plene fuisse referuntur. Odoramenta quippe mundas significant orationes.  Unde Psalmista: Dirigatur oratio mea sicut incensum in conspectu tuo . Congrue itaque post citharas phiale ponuntur, quia prius Dominus passus est, et sua passione taliter ostendit latitudinem caritatis, dum pro suis orauit crucifixoribus, dicens: Pater, ne statuas illis hoc peccatum, quia nesciunt quid faciunt . Habent itaque sancti citharas, qui imitantur passionem Christi, habent et phialas, quia non solum pro amicis, sed etiam pro ipsis orant inimicis sicut legimus in Actibus apostolorum de Stephano, qui positis genibus orabat, dicens: Domine, ne statuas illis hoc peccatum . Aromatibus comparantur ipse orationes sanctorum, quia nulla magis grata potest  esse oratio, quam ea que pro inimico funditur, ut Domini preceptum impleatur, quod dicit: Diligite inimicos uestros, etc.

Et cantabunt canticum nouum, dicentes: Dignus es, Domine, accipere librum, et aperire signacula eius, quoniam occisus es, et redemisti nos Deo in sanguine tuo. Canticum nouum Nouum est Testamentum, in quo noua res continetur, incarnatio scilicet eius, passio, mors, resurrectio, ascensio ad celos, missio Spiritus sancti, in quo etiam sub gemino precepto tota lex comprehenditur et prophete, ipso dicente: Mandatum nouum do uobis . De hoc cantico Psalmista dicit: Cantate Domino canticum nouum, cantate Domino, omnis terra . Hoc canticum sancta Ecclesia cantat quia hoc iugiter recolit, et talia eum  pro se peregisse cognoscit. Ipsis quoque operibus hoc confitetur, dum in nomine eius fonte baptismatis regeneratur, seque cum uitiis et concupiscentiis mortificat, spe et fide cum illo resurgit, et ad celestia subleuatur, dono Spiritus sancti locupletatur, ad iudicium pariter se cum capite suo uenturam profitetur. Quid autem ipsa animalia et seniores dicant, audiamus: Dignus, inquiunt, es Domine Deus noster, accipere librum, etc. Accepit Dominus librum, et signacula eius soluit, quando factus homo, ea que de se fuerant predicta, opere impleuit. Unde in Euangelio legimus, quia cum gustasset acetum, dixit: Consummatum est , omne scilicet quod in me oportebat fieri usque ad mortem ac si dicerent, Ad comparationem uictoriarum nostrarum tua sola  digna iudicatur uictoria, cuius singulari passione, de mortis principe a maledicto legis redempti sumus. Si quis autem dubitauerit in quatuor animalibus uel uiginti quatuor senioribus totam Ecclesiam posse comprehendi, sicut supradictum est, attendat istorum uerba, quibus dicunt, Redemisti nos Deo, quia captiui tenebamur a diabolo. Ex omni tribu, id est ex omni ordine. Quia sicut supradictum est, tribus a tribus dicuntur ordinibus: et lingua, quia cum sint septuaginta due lingue, ex omnibus his ad fidem sunt collecti, qui fuerant predestinati. Et populo, quia plures sunt populi quam lingue, utpote cum una lingua multe gentes loquuntur, sicut Romani, Itali, Franci, Burgundiones, Aquitani, Gotthi, licet quasdam unaqueque gens habeat proprietates. Quod  autem subiungit, et natione, id ipsum est quod premiserat: Et populo, quia uidelicet nullum est genus hominum, ex quo in ecclesia non comprehendatur. Non enim est apud illum personarum distinctio, sed in omni gente qui timet eum, et operatur iustitiam, acceptus est illi . Et hos non uili pretio, sed suo redemit sanguine. Unde Apostolus: Empti enim estis pretio magno .

Et fecisti nos Deo nostro regnum et sacerdotes, et regnabimus super terram. Omnes electi reges appellantur, quia tyrannidem uitiorum in se consurgere non sinunt. Luxurie appetitum frenant, ignem furoris exstinguunt, et cetera huiusmodi tentamenta in se consurgere uolentia obruunt. Sacerdotes quoque  dicuntur, quia seipsos quotidie in ara cordis sacrificium contribulatum offerunt, ut hostia uiua fiant, se cum uitiis et concupiscentiis mortificantes. Hinc Paulus dicit: Obsecro uos per misericordiam Dei, ut exhibeatis corpora uestra hostiam uiuentem, sanctam, Deo placentem . Dumque hoc faciunt, super terram reges existunt, quia carnaliter et desideria terrena comprimunt, et ueluti super subiectam terram lege uirtutis regnant. Que utique electorum Ecclesia, sicut redempta est a Christo, ita in illo qui eam redemit potestatem ut librum aperiret accepit.

Et uidi et audiui uocem angelorum multorum in circuitu throni et animalium et seniorum. Quod hec uisio tota spiritalis fuerit, hic manifestissime Ioannes ostendit, cum dicit: Et audiui uocem angelorum  multorum; neque enim uox uideri potest, sed uidere positum est pro intelligere, sicut in Exodo legitur, uidebat populus uoces, id est intelligebat . Sic enim solemus et nos dicere cui quam aliquid ostendere cupientes, utrum uideat, id est utrum intelligat ea que dicimus. Totus quippe uisus uel auditus Ioannis in spiritu fuit, atque ideo spiritualis. In hoc autem loco quod significant animalia, throni, et seniores, hoc significant et angeli, id est omnes sanctos. Nec solummodo illi appellantur angeli, qui alios docent, sicut episcopi, presbyteri et ceteri, sed etiam omnes iusti, qui bonum quod intelligunt, aliis manifestare student: nam et idem Ioannes dicit in suo Euangelio, quia quotquot crediderunt in eum, dedit eis potestatem filios Dei fieri  , et Psalmista, Ego dixi, dii estis . Idem quoque in Euangelio Dominus ait, uos autem qui dii estis, quem me esse dicitis ? Si ergo sancti, filii Dei uocantur, nec solum filii Dei, sed etiam dii, quid mirum si appellantur angeli? De his quippe angelis Isaias dicit: Angeli pacis amare fiebunt; et Zacarias: Labia sacerdotis custodiunt scientiam, et legem requirunt ex ore eius, quia angelus Domini exercituum est. Isti in circuitu throni et animalium sunt, quia ipsi sunt throni et animalia, ipsi quoque angeli et seniores. Possumus et hos angelos intelligere supernos spiritus, qui in circuitu Ecclesie consistunt, ipsamque custodiunt, iuxta illud Apostoli: Nonne omnes spiritus ministratorii sunt, missi in ministerium, propter eos qui hereditatem  capiunt salutis . Non dubium est enim quod de reparatione humani generis ipsi quoque angeli sunt letati, qui prius homines a suo consortio deputabant extraneos. Unde nato Domino, adfuit multitudo militie celestis laudantium Deum et dicentium, Gloria in excelsis Deo, et in terra pax hominibus bone uoluntatis . Siue hoc de hominibus sanctis siue de celestibus spiritibus dicatur, ostenditur multitudo innumerabilis, cum subiungitur: Et erat numerus eorum millia millium, dicentium uoce magna. Si enim certum numerum posuisset, summam eorum exprimens, et diceret decem millia, aut centum millia, aut si quid huiusmodi, utique finitum ostenderet numerum. Tale quoque legimus in Danielis  uolumine, qui dicit, Millia millium ministrabant ei . Innumerabilis utique numerus angelorum numerabilem significat multitudinem electorum. Tot quippe homines sancti ascensuri sunt in celum, quot ibi remanserunt angeli pereunte diabolo, quoniam in omnibus angelorum ordinibus ipsi sancti locum habebunt. Dignus est agnus qui occisus est, accipere uirtutem et diuinitatem et sapientiam et fortitudinem et honorem et gloriam et benedictionem. Qui appellatur leo propter fortitudinem, ipse appellatur agnus propter innocentiam et simplicitatem, et quia in sacrificium est oblatus. Dignus est accipere uirtutem, ut eadem scilicet uirtus et fortitudo, que est in uerbo, sit et in homine assumpto, ut omnia possit Deus et homo. Et diuinitatem, quia in ipso habitat omnis  plenitudo diuinitatis corporaliter . Et sapientiam, ut sicut omnia scit uerbum ante secula a Patre genitum, ita sciat ipse homo in unitate persone uerbo coniunctus, nec quidquam sit quod eum latere possit; ipsa est quippe Dei uirtus et Dei sapientia, sicut dixit Apostolus: Qui etsi crucifixus est ex infirmitate, sed uiuit ex uirtute Dei . Unde Apostolus, Etsi noueramus Christum secundum carnem, sed iam nunc non nouimus. Quod autem premissa uirtute, sapientia, et diuinitate, fortitudo subiungitur, repetita sententia est, cum hoc sit uirtus quod fortitudo, ubi adhuc subditur: Et honorem et gloriam et benedictionem, subaudis, dignus est accipere, honorem scilicet in resurrectione, gloriam in ascensione,  benedictionem, quia subleuatus ad dexteram paterne maiestatis benedicitur, id est laudatur ab omni sua creatura. Dignum est enim, ut humanitas Filii Dei que tanta sustinuit cruciamenta, post sputa, post alapas, mortem, sepulturam, resurgat, et in dextera Patris collocetur, et ab omni creatura laudetur, adoretur, et glorificetur, atque benedicatur.

Et omnem creaturam que in celo est, et super terram, et subtus terra et que sunt in mari, et que in eo, dignus est accipere. Ut uidelicet ipsa humanitas omnia possideat in celo, id est in angelis, in terra, in hominibus, sub terra, in inferno et in mari, et que sunt in eo. Hoc est quod ipse Dominus resurgens a mortuis, dicit: Data est mihi omnis potestas in celo et in terra , et Apostolus: In nomine  Iesu omne genu flectatur celestium, terrestrium, et infernorum . Possumus et mare allegorice intelligere hunc mundum, in quo comprehensi sunt centum quinquaginta tres pisces, quibus comprehenditur numerus electorum. Omnes audiui dicentes sedenti super thronum et agno: Benedictio et honor et gloria et potestas in secula seculorum. Omnes, id est animalia, seniores, et angelos, audiui dicentes sedenti in throno, Deo Patri, et agno Filio eius. Quo in loco cum persone Patris et Filii solummodo ponantur, ibi pariter et Spiritus sanctus intelligitur: quia ubi Filius et Spiritus sanctus, ibi etiam sine dubio comprehenditur et Pater. Hoc itaque nunc sancta Ecclesia generaliter facit que in his  animalibus, senioribus, et angelis demonstratur, quia laudat Creatorem suum, cui soli debetur honor, benedictio, laus et gloria in secula seculorum.

Et quatuor animalia dicebant: Amen. Et uiginti quatuor seniores ceciderunt, et adorauerunt uiuentem in secula seculorum. Sicut sepe dictum est, hoc sunt animalia quod seniores, id est totum corpus Ecclesie. Quamobrem et seniores cum animalibus Amen respondent, et animalia cum senioribus adorant et cadunt. Una enim eademque Ecclesia diuersis uocabulis figurata, et Deum collaudat, et ipsam fidem interposito Amen ueram esse confirmat, et eum quem uero laudis preconio attollit, cadens humiliter adorat. Quid sit autem iste casus et hec adoratio, supra iam exposuimus. Sequitur.



CAPUT uI.


Et uidi cum aperuisset agnus unum ex septem sigillis. Apertio sigilli reuelatio est sacramenti. uerum per septem sigilla, sicut supradictum est, plenitudo mysteriorum absconditorum designatur, que latebat ante aduentum Domini. Que cum multa sint, et multimodis prenuntiata, ut ait Apostolus: Multifariam multisque modis olim Deus loquens patribus in prophetis , possunt tamen uniuersa tribus modis comprehendi, scilicet locutione, actione et opere, uerbi gratia: Ecce uenio, locutio est: In capite libri scriptum est de me, cognitio est premisse locutionis, Christum demonstrans, de quo propheta: Ecce ueniet desideratus cunctis gentibus .  Nam et in capite Geneseos de eo dicitur, quod in principio, id est in Filio fecerit Deus celum et terram. Quod idem Filius de se ostendit in Euangelio, dicens Iudeis: Ego principium qui et loquor uobis. Actione, cum sequitur, ut faciam uoluntatem tuam, Deus meus. Quam operationem idem quoque Filius suam esse ostendit cum in Euangelio loquitur, dicens: Meus cibus est ut faciam uoluntatem eius qui misit me Patris . Ceterum ut breuiter dicamus, tunc agnus septem sigilla nobis aperuit, quando pro salute nostra, sicut erat in Scripturis sanctis de eo promissum, et nasci et mori et a mortuis resurgere, nec non ad celos ascendere uoluit, et se ad iudicium uenturum esse predixit. Unde et resurgens a mortuis, aperuit discipulis sensum ut  intelligerent omnia que de ipso continebantur in Scripturis sanctis, dicens quia sic oportuit pati Christum et resurgere a mortuis . Inde est etiam quod discipulis Spiritum sanctum se missurum promisit, qui eos doceret omnia, et qui eis que uentura erant annuntiaret.

Et audiui unum ex quatuor animalibus dicens tanquam uocem tonitrui: ueni et uide. In hoc loco unum animal primitiuam Ecclesiam significat ex Iudeis, de quibus scriptum est, quod una die crediderunt tria millia, alia quinque millia, et deinceps multa millia. Ioannes autem Ecclesiam sequentem. Dicit ergo angelus Ioanni: ueni et uide, quia uidelicet Ecclesia primitiua sua doctrina et predicatione  inuitat Ecclesiam sequentem, dicens: ueni ad fidem scilicet Christi, non gressibus corporis, sed fidei et mentis, et transiens a mystico legis et prophetarum eloquio ad cognitionis intellectum, et uide ea que ante sunt predicta, iam aperte completa. Hinc est illud, Audi, filia, et uide . Audi scilicet predicta, uide completa.

Et ecce equus albus, et qui sedebat super illum, habebat arcum, et data est ei corona. Per equum album debemus intelligere corpus Dominicum ab omni peccato mundum: per sessorem illius, diuinitatem uerbi, que nunc utique super hunc equum ascendit, quando uerbum Dei carnem et animam sibi intra uterum uirginis coniunxit. Unde ipse per Psalmistam loquitur ad Deum Patrem, ut iumentum factus  sum apud te , etc. Per arcum duo significantur Testamenta, ex quo tot procedunt sagitte, quot sunt diuina eloquia. Sagittis enim interficiuntur homines, et his sagittis diuinarum Scripturarum interficiuntur reprobi, ut moriantur peccato, et uiuant Deo. Unde Psalmista: Sagitte tue acute , et cetera. His sagittis percussa fuerat Ecclesia, que dicebat: Inuenerunt me custodes, qui circumeunt ciuitatem, percusserunt me et uulnerauerunt me. Per coronam uero que illi data est, possumus intelligere credulitatem omnium gentium in circuitu huius seculi commorantium. Surrexit enim a mortuis, predicatus est ab apostolis, creditus a toto mundo. Et exiit. Unde, nisi aperto sigillo, id est ex reuelato Scripturarum sacramento.  Tunc exiit de sigillo quando, sicut supradictum fuerat, incarnatus est, hoc est, quando uerbum caro factum est. Exiit autem uincens diabolum, primum in seipso, ut uinceret deinceps illum in membris suis. Possumus et per equum album intelligere generaliter uniuersalem Ecclesiam, que dealbata est in baptismate, cui Christus presidet, que dicit in psalmo quinquagesimo: Asperges me, Domine, hyssopo, et mundabor: lauabis me, et super niuem dealbabor. Specialiter autem in equo albo ordo predicatorum exprimitur, de quo dicit Habacuc , Ascende super equos tuos, et equitatus tuus sanitas est. Qui iure equi Domini uocantur, quia Dominus illis presidens per illos uniuersas gentes circuiuit predicando atque ad fidem suam colligendo, quando  illi profecti predicauerunt ubique, de qua sessione etiam Dominus dicit: Ecce ego uobiscum sum omnibus diebus usque ad consummationem seculi . Eques ergo qui sedebat, habebat arcum, quia per predicationem doctorum sententiis diuini uerbi Christus percussit corda gentilium, et interfecit in eis uitia et peccata, ut posset resurgere sanitas uirtutum. Corona autem secundum hunc sensum dupliciter potest intelligi: uel uictoria uidelicet sanctorum de diabolo et persecutoribus huius mundi, uel etiam multitudo subiectorum fidelium, pro quibus ipsi remunerationem eterni regni percipiunt, sicut Apostolus auditoribus dicit : Quod gaudium aut que corona gaudii mei, nonne uos  estis? Exiuit hic ordo predicatorum a Iudea cum suo equite, hoc est, cum Christo sibi dicente: Ite in mundum uniuersum. uincens primo diabolum in seipso, ut uinceret illum postea in aliis, quos ab idololatria traxerat ad Christi culturam.

Et cum aperuisset sigillum secundum, audiui secundum animal, dicens: ueni ad uide. Et exiit alius equus rufus. Sicut superius per album equum intelleximus corpus Christi, hoc est, sanctam Ecclesiam a peccato mundam per baptismum et Christi passionem, sic in hoc loco per equum rufum debemus intelligere omne corpus diaboli, hoc est, omnes reprobos: quia sicut Christus est caput omnium fidelium, et omnes fideles corpus eius in quibus ipse per fidem habitat, ita caput omnium reproborum  est diabolus, et omnes reprobi corpus eius, in quibus ipse habitat. Equus itaque rufus antiqui hostis est corpus peccatis cruentatum, et animarum interfectionibus sanguineum. Quod enim sanguis peccata significet, Psalmista manifestat qui dicit, Libera me de sanguinibus, Deus, Deus . Ipsi enim reprobi peccatis sunt cruentati, et etiam homicidiis fedati. Unde et per prophetam quibusdam Dominus dicit : Cum clamaueritis ad me, non exaudiam uos. Manus enim uestre sanguine plene sunt. Hinc est quod inferius bestia, super quam meretrix sedet, coccinea esse perhibetur.

Et qui sedebat super eum, datum est illi ut sumeret pacem de terra. Data est diabolo potestas ut sumat pacem de terra, quando permittitur iusto Dei iudicio,  ut hoc possit facere. Tale est hoc, quale et illud: Indurauit Dominus cor Pharaonis . Notandum autem quia non de celo, sed de terra aufert ille pacem. Celum quippe significat sanctos, quibus Dominus ascensurus ad Patrem, dicit: Pacem meam do uobis . Abhis non potest diabolus auferre pacem, quia celestes sunt, et terram calcant, habentes principem pacis habitatorem, de quo Paulus dicit: Ipse est pax nostra . De terra enim, id est, de terrenis hominibus sumit pacem, facitque eos discordes, et zizaniorum diuortia inter eos seminat, quoniam terra sunt, id est terrena et transitoria immoderate ambiunt. De quo adhuc subiungitur: Et ut inuicem se interficiant, datus est illi gladius magnus. Gladium non corporeum debemus intelligere, sed spiritualem,  quo non tantum corpora, quantum anime iugulantur. Gladius enim hic intelligitur mala persuasio, locutio praua, deceptio iniqua, quo gladio duobus modis homines diabolus interficit, cum uidelicet occulte mala suggerit per seipsum, uel etiam cum aperte iustos persequitur per membra sua, unde in Euangelio habemus: Cum diabolus se misisset in cor Iude, ut traderet Dominum , primum quippe gladio male persuasionis, ei in anima Dominum ut traderet, deinde persuasit ut semetipsum interficeret. Unde ille miser desperans, seipsum laqueo suspendit. Similiter quoque mulieri locutus est per serpentem, dicens: Cur Deus precepit uobis ne comederetis de  ligno uite? Et per eam interfecit  Adam. Hoc est enim quod hic dicitur, ut inuicem se interficiant homines. Per membra sua etiam iugulat multos, et spiritualiter separando a fide, et corporaliter subtrahendo ab hac luce, sicut per Neronem, per Domitianum et ceteros. De talibus quippe Psalmista dicit: Exacuerunt ut gladium linguas suas . Et rursus, Lingua eorum gladius acutus .

Et cum aperuisset sigillum tertium, audiui tertium animal, dicens: ueni et uide, et ecce equus niger. Per equum nigrum omne corpus intelligitur diaboli, sicut et supra per rufum, quod fuscatum est nigre dine peccatorum, semperque patitur esuriem, quia cupit deuorare alios, atque in malitie sue uentrem traiicere. Et sicut caput eorum nequaquam dicit  Sufficit, ita et isti nunquam satiantur. Unde bene subditur: Et qui sedebat super eum, habebat stateram in manu sua. Mercatores solent ferre stateram in manu, qui mercantur ea que sibi placent, pensantque ea que dant et accipiunt. Sed diabolus pessimus est mercator, qui dat uilia, ut auferat pretiosa. Statera itaque peruersa eius suasio intelligitur, quia uitam multorum mercari querit, ut suam esuriem saturare queat. Et ut hoc possit facere, prius eis quibus temporalia promittit, alimentum uerbi Dei subtrahit, quo necatos in corpus suum assumens, famem malitie sue augeat potius quam depellat. Dat uilia quedam et temporalia, et aufert pretiosa et eterna, sicut Ade dedit pomum, et totum per illum in filiis suis accepit mundum.

 Et audiui uocem tanquam uocem in medio quatuor animalium, dicentium: Bilibris tritici denario, et tres bilibres hordei denario, et uinum et oleum ne leseris. Hec uox quam audiuit Ioannes, uox intelligitur Dei omnipotentis, quando adunatis ad fidem gentibus, a lesione electorum Dominus antiquum aduersarium compescuit ipsamque docuit, quemadmodum infestationem ipsius possent euadere, cum ait: Penitentiam agite , et cetera. Apostolis quoque iussit, ut euntes baptizarent omnes gentes, docentes eas ut a cultura idolorum ad uerum Dei conuerterentur cultum. Tunc enim diabolus perdidit frumentum, hordeum, uinum et oleum, id est omnes fideles, cepitque comedere paleas, uinacia bibere et amurcam. Unde et ipsa uox subdidit,  dicens: Bilibris tritici denario uno, subauditur: ualet. Sed prius ista iuxta litteram sunt consideranda: Bilibris tritici ita intelligitur: Duo sextarii, et tres bilibres hordei sex sextarii. Et precipitur illi qui sedebat in equo nigro, hoc est, diabolo, ne frumentum tangat aut hordeum, quia duo sextarii tritici, id est bilibris denario uno ualet, et tres bilibres hordei similiter uno denario. Sed iam nunc uideamus quid ista significent: Licet omnis Ecclesia frumentum sit, iuxta quod Apostolus dicit : Unus panis, unum corpus: multi sumus in Christo, tamen specialiter hic frumentum debemus intelligere predicatores utriusque testamenti, qui moluntur tribulatione presentis uite, et  excoquuntur igne passionis, et efficiuntur pulcherrimus Christi panis, eum imitantes qui dicit de se: Nisi granum frumenti cadens in terra mortuum fuerit, etc. Una ergo bilibris ex duobus sextariis, quia solet homo uas habere, quod capit duos sextarios, intelligitur una ecclesia ex duobus populis in unum collectis, iuxta illud: Alias oues habeo que non sunt ex hoc ouili, et illas oportet me adducere, et uocem meam audient, et fiet unum ouile et unus pastor . Sub duali autem numero comprehenditur propter duo testamenta, uel propter geminum dilectionis preceptum. Bilibris itaque tritici denario ualet, quia omnes sancti pretioso Christi sanguine redempti sunt. Unde Apostolus: Empti enim estis pretio magno . uel per denarium possumus intelligere  ipsum Dominum Iesum Christum, quem accepturi sunt in remuneratione. Laborantes enim in uinea denarium acceperunt. Siue per denarium uita eterna intelligitur, que cunctis electis dabitur, cum audierint: uenite, benedicti Patris mei . Tres autem bilibres hordei, subiectos et simplices significant auditores, qui sub ternario numero comprehenduntur, quia fide sancte Trinitatis ornantur. Unum itaque est frumenti et hordei, quia etsi alius alium fortitudine et dignitate precellit, tamen omnes uno Christi sanguine sunt redempti. Etsi etiam alius plus, alius minus in uinea Domini laborat, tamen unum omnes post laborem denarium recipiunt. Etsi enim erit ibi diuersitas mansionum, tamen una erit remuneratio: quia omnes in commune  unum possidebunt Deum, et quod in se quis non habebit, habebit utique in altero, quia erit illis Deus omnia in omnibus. Et uinum et oleum ne leseris. Quod superius significatur per frumentum, hoc hic intelligitur per uinum: et quod supra per hordeum, hoc nunc per oleum, id est, omnes sancti in Ecclesia generali. Recte enim per uinum et oleum ipsi exprimuntur, quia sicut uinum et oleum ex multis botris in prelo pressis producitur, ita illi multis tribulationibus istius uite premuntur, et in apothecis Dominici cellarii conduntur. Et quia uinum, sunt baptizati in fide Dominice passionis. Et postea acceperunt oleum Spiritus sancti, prohibet diuina uirtus antiquum hostem ne eos ledat, ut suadendo mala aliquando eos ad peccatum pertrahat.

 Et cum aperuisset sigillum quartum, audiui uocem quarti animalis dicentis, ueni et uide. Et ecce equus pallidus. Qui superius per equum rufum et nigrum, ipsi designantur et hic per pallidum, id est omnes reprobi ad pallorem eterne mortis uenturi, mortuis enim proprie pallor accidit. Nec mirum si per equi pallorem mors exprimitur, cum etiam ipse sessor mors uocetur. Unde subditur: Et qui sedebat super illum, nomen illi mors. Quo nomine diabolus intelligitur, quia inuidia diaboli mors introiuit in orbem terrarum; qui super eos sedet, qui pallidi sunt, hoc est, qui opera mortis habent: et cum ipsi sint mortui, etiam alios exstinguere querunt, unde et sequitur, quia et infernus sequebatur eum. Ipsi  enim bene infernus appellantur, quia sicut infernus nequaquam dicit Sufficit, sed semper ad recipiendas animas sinum laxat, ita et isti mentem dilatant ad ambienda terrena, nec tantum acquirere possunt quantum cupiunt. Unde sequuntur diabolum, id est imitantur illum qui est caput omnis malitie. Unde scriptum est, Imitantur illum qui sunt ex parte eius . Auctor itaque mortis contra uiuos pugnaturus, super equum pallidum sedet, quia nimirum per officium eorum, quos iam spiritualiter occidit, uitam electorum exstinguere querit. Et data est illi potestas super quatuor partes terre interficere gladio. Hic aperte demonstratur, quia singulis gentibus Deus omnipotens angelos secundum meritum suum preposuit, et sicut bonis bonum, id est Michelem prefecit  angelum. Unde est, Nemo est adiutor meus, nisi Michel princeps uester, ita malis malos angelos preposuit, ideoque quatuor angeli qui quatuor regnis principalibus sunt prepositi, non boni fuerunt, sed mali. Data est illi potestas super quatuor partes terre, id est super omnes reprobos, qui in quatuor partibus terre morantur, in oriente scilicet, occidente, aquilone et meridie. uel per quatuor partes terre, possumus intelligere quatuor regna principalia, Assyriorum uidelicet et Chaldeorum, Medorum et Persarum, Macedonum atque Romanorum. Siue etiam quatuor partes terre, in quibus potestatem accepit diabolus, intelligamus hereticos, paganos, iudeos et falsos christianos. Super has quatuor partes terre, id est terrenorum hominum, et per desiderium terram inhabitantium  habet potestatem diabolus, et cum his contra unam Christi pugnat Ecclesiam, quam ideo scindere non potest, quia fide Christi est unita, iuxta illud, Una est columba mea : Et illi diuisi, isti uero inueniuntur uniti. Interfecit uero has partes terre gladio male suggestionis, ut supradictum est, et fame audiendi uerbum Dei, de qua fame Dominus dicit per Amos prophetam , Mittam in eis famem, non panis, non sitim aque, sed audiendi uerbum Dei. Quo in loco questio oritur: Si Deus hanc famem immittit, quid peccat diabolus? Que questio facile soluitur, quia quod Deus facit iusto iudicio, diabolus facit in suasione et mala uoluntate. Et morte, subaudis, datum est illi interficere homines, spirituali scilicet atque interiori. Et bestiis terre. Bestie  efferatos homines et bestiales significant, per quos diabolus multos interfecit, sicut fuit Nero, Domitianus et ceteri persecutores sanctorum martyrum: de talibus dicit Apostolus: Cretenses semper mendaces, male bestie , et alibi: Si secundum homines ad bestias pugnaui Ephesi .

Et cum aperuisset sigillum quintum, uidi sub altare Dei animas interfectorum. In tabernaculo Moysi duo altaria fuerunt, prius scilicet ere coopertum sub diuo, ubi sacrificia cremabantur: aliud uero interius ante uelum, in quo tantum sanguis ponebatur et thymiama, et erat uestitum auro. Scisso autem uelo, arca que erat intra Sancta sanctorum, coniuncta est altari aureo, ut iam nulla esset distantia inter  altare et arcam. Per hec duo altaria, duo significantur populi: unus scilicet per altare exterius, id est carnalis in Iudeis, qui tantummodo per legis opera et sacrificia putant se saluari posse et iustificari. Per aureum autem quod erat interius, alter, id est spiritualis patres utriusque testamenti, qui non per legem aut opera sacrificiorum se putant saluari solummodo posse, sed potius per fidem Christi futuri, quoniam sicut doctores spiritualiter legem intellexerunt, ita et faciebant illi prophete scilicet, patriarche, et ceteri, quod in dictis Dauid aperte probare possumus, qui ab adulterio sciens se non posse purgari per legis sacrificia, dicebat: Si uoluisses sacrificium, dedissem utique, holocaustis non delectaberis Ideoque hoc fieri non posse considerans, adiungit:  Sacrificium Deo spiritus contribulatus . Sciendum uero quod altare illud aureum, de quo nunc agitur, prius quidem ante arcam erat, sed uelum pendebat ante hoc et illud quod sanctum et Sancta sanctorum diuidebat. Inter Sancta sanctorum uero erat arca, in qua due tantum erant tabule digito Dei scripte: per quam arcam Christus significatur, in quo sunt omnes thesauri sapientie et scientie. Postquam uero uerus pontifex uenit, et uelamen scidit, facta est arca et altare unum, quia scilicet caput et membra, id est Christus et Ecclesia, unum corpus sunt. Huius itaque altaris in hoc loco mentio fit, cum dicitur, uidi sub altare Dei animas interfectorum. Iam enim non duo sunt altaria, sed unum, quia Christus coniunctus est corpori suo. Ipse enim  est altare, ipse sacerdos et sacrificium. Sacerdos quia per illum munera nostra Deo Patri dirigimus. Unde et sacerdotes in singulis orationibus se per Dominum exaudiri optantes, sub nomine ipsius suas finiunt orationes, dicentes; Per Dominum nostrum Iesum Christum Filium tuum. Altare, quia semetipsum obtulit Deo Patri in ara crucis. Non ergo iam sunt duo altaria, sed unum, postquam uerus pontifex ingressus est Sancta sanctorum cum parte corporis sui, et sicut illi iam cum illo sunt in re, ita et isti in spe. Itaque ipse anime occisorum sunt altare, et tamen subtus altare sunt, quia per omnia cequari capiti suo non possunt: quia ipse est Deus, illi homines: ille Dominus, isti serui. Ideoque et altare sunt capiti suo coniuncti: et sub altare, quia  non illi per omnia cequantur. Aliter: Ipsi qui sunt altare, subtus altare sunt, hoc est, sub se, quia nondum peruenerunt ad eam gloriam ad quam uenturi sunt, quando erunt similes angelis Dei. Diuisum quippe est adhuc desiderium illorum, quoniam exspectant resurrectionem corporis sui. Et sicut cum corpore et anima seruierunt Christo, ita cum corpore et anima remunerentur, quia reuera sic est dignum. Ideoque, quia necdum ad illam dignitatem ad quam uenturi sunt peruenerunt, sub se sunt, quia post modum maiores futuri sunt. Cum autem uenerint ad tantam gloriam, iam non erunt sub se, sed in se. Quod tali exemplo cognosci potest: Ponamus quemlibet in monasterio nutritum, et postea abbatem  constitutum, quandiu talis sub prioribus uiuit, quasi sub se est; cum autem abbas fuerit electus, iam non est sub se, sed in se. Tali modo tunc iam anime fidelium sub se non erunt, quando anime simul cum corporibus in immortalitate gaudebunt. Anime occisorum dicuntur anime martyrum. Duo quippe sunt martyrii genera in hoc mundo: unum scilicet apertum, quod fit in corpore, sicut martyrizatus est Petrus, Paulus et ceteri. Alterum uero occultum, quando sancti ab impiis opprobria et irrisiones et contumelias sustinent. De his duobus generibus martyrii dicit Dominus filiis Zebedei, Potestis bibere calicem quem ego bibiturus sum ? et deinceps, Calicem meum bibetis, cum unus illorum fuerit decollatus, alter in pace uitam  finierit, et tamen non sine martyrio fuerit, quia multa opprobria et aduersitates pro Christo sustinuit. Unde legimus eum in Actibus apostolorum  flagellatum cum ceteris, quando ibant gaudentes a conspectu concilii, et propter uerbum Dei, et propter testimonium quod habebant. Istud est uerbum, de quo Ioannes: In principio erat uerbum . Cui uerbo, quia habebant illud in corde, testimonia etiam proferebant in ore, iuxta illud: Corde creditur ad iustitiam, ore autem confessio fit ad salutem . uel quia uerbum Dei gestabant in corde et ore, ostendebant testimonium in opere, nolentes idola colere, et propter hoc interficiebantur uel aperto martyrio, uel occulto, dum eos simulatores et hypocritas esse dicebant. Et clamabant omnes qui  apertum siue occultum martyrium fuerant perpessi. uoce magna dicentes: Usquequo, Domine, sanctus et uerus non iudicas et non uindicas sanguinem nostrum de his qui habitant in terra? Questio oritur in hoc loco, cur sancti iam cum Domino manentes, uindictam de inimicis expetant, cum Dominus in Euangelio dicat: Diligite inimicos uestros, et orate pro persequentibus et calumniantibus uos ? Sed sciendum quia illi sancti iam in conspectu Creatoris sui consistentes, uident uoluntatem illius, et ideo ab ipso accipiunt, quod eum uelle facere nouerunt, et de ipso bibunt quod ab ipso sitiunt. Petunt autem uindictam de inimicis duobus modis, et hoc causa caritatis, ut scilicet qui ad uitam eternam predestinati sunt, conuertantur a malo ad bonum. Qui uero presciente  Deo damnandi sunt, moriantur et peccare desistant, ut post hoc minorem penam in inferno habeant, ubi unusquisque secundum qualitatem operum sustinebit magnitudinem penarum. Quod petere utique caritatis est et misericordie. Non autem putandum est, quod illi corporeo modo uocem emittant, sicut nos qui ereum flatum in follem uentris trahimus per organum gutturis, sed uox illorum desiderium est ipsorum. Et tanto magis quisque illorum clamat, quanto magis desiderio flagrat. De hoc Psalmista ad Dominum: Desiderium cordis eorum audiuit auris tua . Petunt autem de reprobis uindictam, quia optant uenire diem extremi  iudicii, et resurrectionem suorum corporum prestolari.

Et date sunt illis singule stole albe. Per stolas albas intelligere debemus mercedem baptismi, premium martyrii, mercedem eternorum et gaudium celestis patrie. Habent ergo ante resurrectionem sancti singulas stolas, quia in sola anima eternis beatitudinibus adhuc perfruuntur, postea autem accepturi sunt binas, quando receptis corporibus immutabiles erunt in anima, et incorruptibiles in corpore. De hoc Isaias: In terra sua duplicia possidebunt . Et dictum est illis ut requiescerent tempus adhuc modicum, donec impleatur numerus conseruorum et fratrum eorum. Dictio ista inspiratio est diuina, qua mentibus illorum desiderantibus  diem iudicii immittitur uirtus patientie, ut patienter ferant omnia, exspectantes numerum illorum qui similiter interficiendi sunt pro Christo, cum eis postmodum regnaturi, ut qui desiderant recipere sua corpora, gaudeant ex numero colligendorum fratrum. Tali modo loquitur Deus omnipotens sanctis, ueluti quilibet paterfamilias habens multos filios, singulisque de agro reuertentibus et rogantibus ut cibum sibi tribuat, respondet: Refectio quidem uestra parata est, sed exspectate fratres uestros, ut cum in unum positi fueritis, omnes in commune comedatis, et epulemini gaudentes. Qui interficiendi sunt sicut et illi. uel aperto scilicet martyrio, uel occulto.

Et uidi cum aperuisset sigillum sextum, terremotus  factus est magnus. Quid hoc loco per terremotum debemus intelligere nisi ualidissimam persecutionem que futura est temporibus Antichristi? Unde bene non simpliciter dixit, terremotus factus est, sed cum additamento, terremotus factus est magnus, quia sicut Dominus dicit, talis erit tunc tribulatio, qualis non fuit, neque fiet ex quo homines esse ceperunt. Et sol factus est niger sicut saccus cilicinus. Cilicio peccatores homines et rei induuntur. Sol autem Christum significat, de quo scriptum est: uobis timentibus nomen meum orietur sol iustitie . De quo etiam impii dicturi sunt gementes, Et sol iustitie non luxit nobis. Fiet itaque tunc sol tanquam saccus cilicinus, quando hi in quorum cordibus lucebit Christus, pro nichilo ducentur, et ueluti peccatores  et rei interficientur a ministris Antichristi. Aliter: sol ipsos significat predicatores, quibus Dominus dicit: uos estis lux mundi . Qui utique tunc fient tanquam saccus cilicinus, quia celabunt coram impiis quidquid habebunt luminis et uirtutis. In illis quoque obscurabitur sol, qui timore concussi, aut blanditiis deliniti, negabunt Christum, et ad tenebras erroris deuoluentur. Et luna tota facta est sicut sanguis. Luna Ecclesiam significat, que tunc tota fiet sicut sanguis, quia non in uno loco, sed in omnibus mundi partibus persecutio Antichristi contra Ecclesiam grassabitur.

Et stelle celi ceciderunt super terram. Celum est sancta Ecclesia, de qua Dominus dicit: Celum mihi  sedes est , et Salomon : Anima iusti sedes sapientie. Stelle ergo celi sancti sunt, qui in tenebris istius uite lucent, ueluti in firmamento stelle. Qui tunc utique de celo cadent, quando sub illa persecutione ualidissima, fide recedunt, qui prius fide recta et operibus iustis uidebantur lucere. In terram cadent, quia terrenis delectationibus inherebunt, et ex ipso amore terreno ad iniquitatem ruent. Unde subditur: Sicut ficus mittit grossos suos cum a uento mouetur. Licet ficus in Euangelio synagogam significet, specialiter hic omnem Ecclesiam significat, de qua tunc cadent qui infructuosi fuerant et a bonis operibus uacui. Grossus enim fici appellatur fructus primi temporis, qui antequam ueniant ad maturitatem, uento concussi  cadent in terram, ita et illi qui necdum peruenerunt ad maturitatem bonorum operum, et uacui sunt, concussi uento, id est extrema persecutione decident in terram, hoc est in terrenas delectationes. Qui uentus bene magnus dicitur, quia, ut supra dictum est, persecutio illa etiam electos occupabit.

Et celum recessit sicut liber inuolutus. Quod est celum, hoc est et liber, id est sancta Ecclesia, quia dum Deum habet habitatorem, habet quoque et Dei legem scriptam, non in tabulis lapideis, sed in tabulis cordis carnalis. Intuendum autem quod ipsa Ecclesia sicut liber inuolutus recessisse dicitur. In libro enim inuoluto quid interius contineatur, non uidetur, nisi ab illis quibus uoluntarie aperitur. Sic nimirum sancti illius temporis et suis se manifestabunt,  et extraneis se celabunt, sicut legimus in passionibus sanctorum martyrum. Cuius uidelicet membra Ioannes alloquitur, dicens: Nolite omni spiritui credere, sed probate spiritus si ex Deo sunt . Recedet autem Ecclesia in suis electis a reprobis, non abscessu corporis, sed fide et operatione, iuxta illud : Egredimini de medio eius, populus meus, et immundum ne tetigeritis. Et omnis mons et insule de locis suis mote sunt. Per montes in hoc loco debemus intelligere precipuos sanctos in Ecclesia constitutos, qui ceteris eminent, sicuti montes planitiem terre transcendunt ad quos pertinet illud, quod Dominus per prophetam dicit: Sustollam te super altitudinem terre , qui mouebuntur, non ut a fide recedant, sed corpore et animo atque  opere recedunt a societate reproborum, audientes illud prophete, sicut supra dictum est: Exite de illa populus meus. Hoc est de Babylone, que peccata significat, et societatem malorum: insule quoque Ecclesias significant, quia sicut insule tunduntur fluctibus, ita Ecclesie fluctibus persecutionum istius uite tunduntur, de quibus per prophetam dicitur: Me insule exspectabunt, et brachium meum sustinebunt . Que similiter sicut et montes separabuntur, dum a malis fide et operatione disiungentur.

Et reges terre, et principes et tribuni, et diuites, et fortes, et omnis seruus et liber, absconderunt se in speluncis et petris montium. Reges sunt, qui corpora  sua bene regere nouerunt, ne scilicet uitiis insolescant, ne penuriis succumbant. Principes autem sunt minoris dignitatis sancti, qui non omnibus ut reges, sed tamen quibusdam pro concessis uirtutibus resistunt. Tribuni uero, qui adhuc minoris potestatis quam principes, et ipsi inquantum preualent, contra uitia carnis dimicant. Diuites quoque non opibus, sed bonis operibus uocantur; unde Apostolus admonet diuites fieri in bonis operibus, fortes, non corporis uirtute, sed animi. Seruus, qui coniugio obligatur. Liber quoque, a coniugio et a peccatis absolutus. Isti omnes ultima persecutione deprehensi, fugient, et abscondent se in speluncis et petris montium, id est, suffragia sanctorum hominum et angelorum expetent. Ad hos montes nouissima persecutione  comprehensos hortatur fugere Dominus in Euangelio, dicens: Tunc qui in Iudea sunt, fugiant ad montes .

Et dicent montibus et petris, id est angelis et hominibus. Qui recte montes appellantur, quia terrena despiciunt, et celestia contemplantur. Recte petre, quia a Christo qui est petra, roborantur. Cadite super nos, et abscondite nos a facie sedentis super thronum, et ab ira agni. Id est, misericordia animum inflectite, et nos piis uestris intercessionibus adiuuate ab ira iudicantis.

Quoniam uenit dies magnus ire ipsorum. Id est, damnatio reproborum. Et quis poterit stare? Id est, nullus. Si enim sancti illius iram tunc timebunt, et angeli quoque timore concutientur, quis nostrum sustinebit,  in quo et iustus uix saluabitur? De hoc tempore propheta dicit: Dies illa dies ire . Possumus et hec in contrariam partem intelligere. Montes enim sepe in sacro eloquio superbos significant, unde est illud Isaie: Super montem caliginosum leuate signum, in quibus uerbis Balthasar uoluit intelligi, infidelitatis et impietatis nebula coopertum. Insule autem appellantur, qui secularium negotiorum fluctibus quatiuntur, et instabiles sunt. Isti tales mouebuntur a bono ad malum, a fide ad infidelitatem, ut cupiditatem suam possint implere. Qui etiam sub pacis tempore non solum exterorum substantiam preripiunt, sed etiam in morte propinquorum gaudent, atque eorum bona in suos usus conuertunt. Reges autem, principes, ac tribuni, iuxta  qualitatem graduum, omnes reprobos significant, maioris scilicet dignitatis homines, mediocres, et minores, qui timentes amittere regna et honorem, dum uiderint Antichristum regnare et membra illius, transibunt ad eos et mouebuntur ad malum, ut eis parcant, et diuitias non amittant. Diuites quoque appellantur peccatis, qui omne malum quod uoluerint implere, libere poterunt, nec in malo aliorum auxilio indigebunt. Fortes similiter in malo intelligimus ad miscendam scilicet ebrietatem, uel ad fidem aliorum subuertendam. Serui peccato seruientes sunt, quia qui facit peccatum, seruus est peccati. Liberi a iustitia, id est alienia iustitia; unde Paulus: Cum serui essetis peccati, liberi fuistis iustitie  . Isti omnes imminente futuro iudicio, cur rent ad auxilium demonum, cum desperati ad sanctorum quemlibet non presument accedere, dicentes: Cadite super nos, et abscondite nos ab ira sedentis in throno, id est modo liberate nos, quia in uobis hactenus confisi sumus.



CAPUT uII.

Et post hec uidi quatuor angelos stantes super quatuor angulos terre. Quatuor angeli stantes super quatuor partes terre, principes sunt, prepositi super quatuor regna principalia, Assyriorum uidelicet et Chaldeorum, Medorum et Persarum, Macedonum et Romanorum. Super has quatuor partes terre, stabant quatuor angeli nequam, quia eos ad sui seruitii  dominum inclinauerunt. Tenentes quatuor uentos terre, ne flarent super terram, neque super mare, neque in ullam arborem. Quod sunt quatuor angeli, hoc sunt et quatuor uenti, id est quatuor demones, principalitatem super quatuor regna tenentes. Unde in Danielis uolumine legimus, quod quatuor uenti pugnabant in mari magno, et quotuor bestie consurgebant de terra, que sunt prefata quatuor seculi regna. Tenebant ergo angeli quatuor uentos, id est seipsos in suis membris. Quia enim diabolus et omnes iniqui unum corpus sunt, profecto et in angelis et in uentis ipse intelligitur. Ipsi angeli tenebant quatuor uentos terre, ne flarent super terram, quia quatuor demones singulis regnis prelati, ita tenebant omnem subiectum populum ut nullus alicuius  flatum regionis auderet contra eos emittere, aut mutire contra illos, et uerbum ueritatis efflare aduersus idola, ut diceret: Non sunt dii, qui hominum manu efficiuntur, sed sunt simulacra ad nichilum uti lia. In terra autem diuersitas prouinciarum, in mari uero innumerositas designatur insularum. Per arbores quoque intelliguntur homines singuli, quia ab uniuersitate redit ad specialitatem, quia ipsi demones omnes homines in his quatuor regnis degentes, pro suo tenebant astrictos seruitio.

Et uidi alterum angelum ascendentem ab ortu solis, habentem signum Dei uiui, et clamauit uoce magna quatuor angelis, quibus datum est nocere terre et mari, dicens: Nolite nocere terre et mari neque arboribus. Alius angelus Dominum significat Iesum Christum,  de quo scriptum est: uocabitur nomen eius magni consilii angelus . Ab ortu solis ascendit, quia tertia die resurrexit a mortuis, et sua resurrectione totum mundum illuminauit per euangelicam doctrinam. Unde Psalmista dicit: Qui ascendit super occasum, Dominus nomen est illi . uenit ergo ab ortu solis, et precepit quatuor angelis, ne nocerent terre et mari, quia surgens a mortuis, prohibuit demones a lesione eorum, qui ad uitam eternam sunt predestinati. Unde et ipsa quatuor regna sibi subdidit, et ad notitiam et ad cultum unius Dei perduxit, hinc est quod Nabuchodonosor uidit lapidem precisum de monte, qui percussit statuam in ferreis pedibus, et comminuit pariter  aurum, argentum, et es. In auro enim intelligitur regnum Assyriorum, in argento Medorum, in ere Persarum et Macedonum, in ferro regnum Romanorum significatur. Christus enim natus de stirpe Iudaica, sine opere maritali, per predicationem apostolorum percussit extremitatem regni Romanorum, et tunc prefata omnia seculi regna contriuit, que illi erant subiecta. Lapis autem creuit, et suscitatus est in regnum, quod in eternum non dissipabitur. Unde et subditur, Quoadusque signemus seruos Dei nostri in frontibus eorum. Ubi intuendum, quia cum superius unum angelum se uidisse dicat Ioannes, ipse angelus nunc pluraliter loquitur dicens: Quoadusque signemus, ego scilicet et apostoli mei. Quod enim fecerunt apostoli, ipse Christus fecit, qui in ipsis habitat  iuxta illud: Ecce ego uobiscum sum usque ad consummationem seculi . Signum hoc, quo signantur omnes serui Dei in frontibus, ipsum signum est sancte crucis, quod fideles in Ecclesia dupliciter, in corpore scilicet et anima, portant. In corpore scilicet, quia signantur in fronte in nomine Patris et Filii et Spiritus sancti. In anima uero, quia Christi passionem imitantur, crucifigentes se cum uitiis et concupiscentiis. Unde in ueteri Testamento preceptum est, ut super utrumque limen de sanguine agni ponerent, quia non prodest hoc signum exterius quidquam, nisi ipsum quis accipiat et interius: fides enim si non habeat opera, mortua est. Dicit ergo: Nolite nocere terre et mari, neque arboribus, quoadusque signemus seruos Dei nostri in frontibus  eorum, ac si diceret: Nolite ledere illos qui ad uitam eternam sunt preordinati ante omnia secula; unde Apostolus: Qui elegit nos ante mundi constitutionem in adoptionem filiorum Dei .

Et audiui numerum signatorum centum quadraginta quatuor millia signati ex omni tribu filiorum Isrel. In hoc loco finitus ponitur pro infinito nec pertinet solummodo ad duodecim tribus filiorum Isrel, sed ad omnem Ecclesiam, que per hunc numerum comprehenditur in suis electis, quod etiam natura ipsius numeri demonstrat. Ternarius enim summum bonum significat, id est sanctam Trinitatem. Quaternarius uero sacratus est similiter propter quatuor libros Euangelii. uel propter quatuor flumina paradisi, siue etiam propter quatuor partes mundi, seu propter  quatuor uirtutes principales. Siue igitur ducantur tria per quatuor siue quatuor per tria, duodecim faciunt, qui et ipse sacratus est propter duodecim tribus Isrel, et propter duodecim apostolos. Millenarius enim numerus perfectionem significat, quia sepe pro uniuersitate ponitur. Unde est: uerbi, quod mandauit in mille generationes . Ecclesia igitur, quia Trinitatis notitia ex uniuersis generationibus aggregatur, quatuorque paradisi fluminibus irrigatur et in quatuor mundi partes distenditur, recte in duodenis millibus figuratur. Sed si in eo quod credidit perficiatur, necesse est ut duodenarius millium numerus quadra soliditate iungatur. Ducantur ergo duodecim millia per quatuor, et quadraginta  octo millia fiant. Ut uero quod credidit, ad Trinitatis contemplationem pertingat, rursum quadraginta octo millia ter multiplicentur, et de se centum quadraginta quatuor millia reddant. Nam et centenarius numerus, qui a leua transfertur ad dexteram, generalem significat sanctorum numerum, qui in perfectione operis inuenti, in dextera sunt collocandi.

Ex tribu Iuda duodecim millia signati. Manifeste in hoc loco ostenditur, non nos debere hic carnalem accipere generationem, per hoc quod non secundum ordinem natiuitatis sue filii Iacob ponuntur in hoc catalogo. Nam Iudas qui hic primus ponitur, utique quarto loco natus est. Gad quoque hic est tertius, ibi octauus inuenitur. Similiter de ceteris est intuendum.  Quod quare factum sit, ipsa nominum interpretatio manifestat: Iudas quippe interpretatur confessio siue laudans, in quo Ecclesia comprehenditur, que de peccatis preteritis penitentiam agit, et a laude Creatoris non cessat. Confiteor enim equiuocum uerbum, et pro confessione ponitur et pro laude. Unde Dominus: Confiteor tibi, Pater celi et terre . Et Psalmista: Confitebor tibi, Domine, in toto corde meo . Ruben dicitur uidens filium. Et in hoc loco ipsam Ecclesiam significat, que filios, id est bona opera uidet. Unde est: uideas filios filiorum tuorum. Filii quippe filiorum, intelligitur remuneratio operum. Spiritualis itaque est ista prosapia, quia et in Iuda precessit initium confessionum, et in Ruben succedunt incrementa  uirtutum. Qui si primus poneretur, ordo natiuitatis sue confunderetur. Prius enim recedimus per confessionem a malis, deinde proficimus ad subsequentia bona, ut informemur rectis et placitis. Post Ruben recte ponitur Gad, qui tentatio interpretatur, quia bene operantes solet probare tentatio. Unde cuidam dicitur: Quia acceptus erat Domino, necesse fuit ut tentatio probaret te: et quia contra easdem tentationes diuina uirtute precincti fortes existunt, recte idem Gad accinctus uocatur. Unde Psalmista: Precinxisti me uirtute ad bellum . Et quia sancti clauso ostio orant Patrem, et sua opera inquantum possunt fauori humano celant, ut qui uidet in abscondito eis reddat. Recte etiam conuenit quod idem Gad latrunculus dicitur. Et quia illata  tentatio probatos coronat, congrue post Gad:

Aser ponitur, qui beatus interpretatur. Unde est: Beatus uir qui suffert tentationem . Certi autem sancti de ista promissione, non solum patienter illata sibi perferunt mala, sed etiam in ipsis tribulationibus constituti a latitudine caritatis non recedunt, atque idcirco post Aser Nephthalim ponitur, qui latitudo interpretatur. Per illud enim mandatum currunt, de quo Psalmista dicit: Latum mandatum tuum nimis . Et quia per hoc amplissimum dilectionis preceptum gradientes, ea que retro sunt obliuioni tradunt, et in ante se extendunt, seque peregrinos in hac uita esse conspiciunt, ideoque et mendicos se esse fatentur, iure post Nephthalim  Manasses ponitur, qui oblitus interpretatur, uel necessitas. Oblitus scilicet, quia unum quod retro est dimittunt; necessitas uero, quia ad ea que desiderant, necdum peruenerunt. Hinc Psalmista: De necessitatibus meis erue me .

Unde et bene post Manassen Simeon collocatur, qui audiuit tristitiam appellatus interpretatur, quia uidelicet desiderium illorum postulantium dissolui, ut possint esse cum Christo, sepe differtur, non tamen aufertur. Unde necesse est etiam ut nomen habitaculi retineant, quod idem Simeon sonare uidetur: quoniam qui merent in tabernaculo corruptionis, debent gaudere de habitaculo eterne quietis, scientes quia in terrena eorum habitaculo dissoluitur, habent edificationem in celis, domum non manufactam.  Cui Leui succedit, qui additus dicitur, quia uidelicet tales iam omnia conculcantes terrena, superadducunt sibi precepta non iussa, ut est uirginitas, erogatio dimidii bonorum uel facultatum, et cetera huiusmodi, que non iussu, sed consilio sunt superaddita. Quibus nimirum bene conuenit, quod Issachar post Leui annectitur, qui merces interpretatur. Talibus enim debetur merces remunerationis, quorum uni dicit Ieremias: Quiescat uox tua ploratu, quoniam merces est operi tuo . Tales autem qui ita uiuunt, et solummodo pro remuneratione eterne uite laborant, solent aliquando tentationes probare. Unde bene post Issachar:

Zabulon ponitur, qui interpretatur habitaculum fortitudinis. Non enim tales succumbunt tentationibus,  sed uirtus in infirmitate perficitur. De talibus dicit Apostolus : Conualuerunt de infirmitate. Fortes facti sunt in bello, quia corpus illorum quod ab inimicis putatur infirmum, et per quod anime parant interitum, inuenitur inuictum. Qui etiam dum a malis persequuntur talentum diuini uerbi sibi creditum expendere quoque inimicis non cessant, atque idcirco post Zabulon bene Ioseph, qui augmentum uocatur, subiungitur, quia ut augmentum lucri de accepta pecunia referant, hanc inimicis erogare non trepidant. Et quia omnes isti in dextera sunt eterni regis locandi, qui in uirginibus, continentibus, ac bonis coniugatis, in duodecim istis inueniuntur profectibus animarum, bene post hos omnes Beniamin ponitur, qui filius dextere interpretatur. Quasi enim  ab eius dextera generantur, qui eius uirtute in hoc seculo proteguntur. Hoc etiam non est pretereundum cur Dan de hoc catalogo fuerit eiectus, cum in ceteris libris sicut et ceteri fratres inueniatur. Manasses enim qui non fuit filius Iacob, sed qui alienigena matre natus est, id est, de Aseneth filia Putipharis sacerdotis Heliopoleos, locum eius teneat. Ad quod dicendum, quod de Dan nasciturus est Antichristus, iuxta illud Iacob, Fiat Dan coluber in uia, etc., usque cadat ascensor eius retro . Eiicitur itaque ex hoc loco Dan, ut ostendatur Antichristus ex numero sanctorum eiiciendus. Aliter: Dan interpretatur iudicium transiens Hebreorum; quia scilicet, postquam ueritas apparuit, omnia illorum  sacrificia et uictime transierunt, et ueritas surrexit per Manassen, hoc est per populum gentilem, que obliuioni tradidit idola. Finito enim sacerdotio quod in figura precesserat, statim surrexit uerum in Ecclesia sacerdotium secundum ordinem Melchisedech. De hoc enim Dominus per prophetam dicit: Ecce dies uenient et consummabo super domum Iuda testamentum . Et Apostolus: Quod enim antiquatur et senescit, prope interitum est. Iam enim Domino adueniente, illud sacerdotium Iudeorum in uetustatem fuerat uersum, et ad senium declinabat, ideoque cito periit adueniente uero sacerdote Christo. Recte ergo sexto loco pro Dan, qui inde est eiectus, Manasses constituitur, quia uidelicet in sexta mundi etate, adueniente Domino Iesu  Christo, Iudaica plebs et sacerdotium et omne bonum perdidit, et in eius loco Manasses, id est populus gentilis est ascitus, atque in filium adoptatus. Et sicuti Dan de hoc catalogo spirituali est eiectus, ita omnes reprobi eiicientur de consortio sanctorum in die iudicii.

Post hec uiai turoam magnam, quam dinumerare nemo poterat. Hoc est, postquam audiui numerum fidelium qui comprehenduntur in duodecim tribubus Isrel, uidi turbam quam dinumerare nemo poterat. Numerus electorum apud Deum finitus est, sed apud homines est infinitus. Unde ad homines est referendum quod dicitur: Quam dinumerare nemo poterat. Ex omnibus gentibus et tribubus et populis et linguis. Cum dicit ex omnibus gentibus, et deinde subinfertur,  Et tribubus, ostendit quia in omnium gentium nomine comprehenduntur fideles omnium tribuum, et econtra in tribuum nomine comprehenduntur fideles omnium gentium. Sancta Ecclesia in tres ordines diuiditur, in prelatos, coniugatos, et continentes. Numerus ergo premissus non est accipiendus pro finito, sed pro infinito. Stantes ante thronum et in conspectu Agni. Per thronum  intelligitur Ecclesia, que est sedes Dei, secundum illum: Anima iusti sedes sapientie . Stat Ecclesia ante thronum, id est ante seipsam, quia circumspecta est, et sibi prouidet, ne aliquid indecens faciat. Stat, dum animum suum in soliditate dilectionis et fidei roborat. Hinc Psalmista: Statuit supra petram pedes meos . In  conspectu etiam agni stat, quia de sua conscientia fida, omnia opera sua uult uideri a Deo, a quo remuneretur, unde et unus ex his astantibus dicebat: uiuit Dominus in cuius conspectu sto . Amicti stolis albis. Per stolas albas accipe sinceritatem et puritatem baptismi, purgationem occulti et aperti martyrii, ablutionemque fontis lacrymarum. Ante Mediatoris aduentum, corda humani generis maculis peccatorum erant respersa, sed dealbata postea sunt tribus modis superius dictis. Sunt multi, qui has stolas post baptismi ablutionem mundas conseruant, quia nullum mortiferum crimen admittunt. Alii sunt, qui coinquinantur diuersis sceleribus, sed ut ad pristinum decorem redeant, se occulto uel aperto martyrio  gemitibus lacrymarum candificant, sicque ut omnes fideles stolas habeant superius positas. Et palme in manibus eorum. Per palmas triumphus uictorie designatur, per manus uero uirtus operationis exprimitur. Palmas ergo in manibus habent electi, dum quolibet modo triumphant de antiquo hoste et huius seculi uoluptatibus. uel per manus intellige potestatem. Quod enim per manus potestas designetur, habes in Euangelio, dicente Domino: Nemo potest rapere oues meas de manu mea , hoc est de potestate. Potestatem enim accepimus ut filii Dei essemus, dicente beato Ioanne: Quotquot crediderunt in eum, dedit eis potestatem filios Dei fieri, his qui credunt in nomine eius. Palmas habemus in manibus, hoc est uictorias, cum de operibus bonis  contra diabolum et incentiua carnis triumphamus. Cuius nimirum uictorie summa, in capite membrorum consistit.

Et clamabant uoce magna, dicentes. uocem magnam, non strepitum uocis, sed desiderium summum sanctorum accipiamus. Unde est: Desiderium pauperum exaudiuit Dominus . Hinc Moysi cum nichil exterius diceret, sed intus tantum gemens oraret, Dominus ait: Quid clamas ad me ? Salus Deo nostro, qui sedet super thronum, et Agno. Salus omnibus quecunque tribuitur hominibus, siue in corpore, siue in anima, ipsi est deputanda; unde Psalmista: Domini est salus, et super populum tuum benedictio tua . Salus Deo nostro, id est Deo Patri: et Agno, id est Dei Filio, qui sedet super thronum, qui  Agnus appellatur propter innocentiam et uictimationem. Sicuti autem hic introducit Patrem et Filium sedentem, et intelligitur Spiritus sanctus, ita superius ubi solum Filium commemorauit, Pater et Spiritus sanctus pariter intelliguntur. Tale quid legimus in Euangelio, Domino dicente: Hec est uita eterna, ut cognoscant te Deum uerum, et quem misisti Iesum Christum . Ista est enim consuetudo diuine Scripture, sicut supradictum est, ut ubi ponit Patrem et Filium, simul intelligatur Spiritus sanctus. Super thronum sedet, id est super Ecclesiam, que est sedes Dei, regnatque in cordibus fidelium habitando.

Et omnes angeli stabant in circuitu throni et seniorum et quatuor animalium. Quod sunt throni, hoc  sunt seniores, hoc et quatuor animalia. Genus in genere est in hoc loco, sicut legimus supra de arca et de octo animabus. Ecclesia enim propter diuersa officia diuersis modis exprimitur. Quia enim Dominus in Ecclesia regnans, singulariter cuncta examinat, recte per unum thronum designatur: quia uero ipsa Ecclesia in capite suo aliorum facta iudicat, recte per seniores: quia quoque pascuis uirentibus per fidem, iam in quibusdam membris inheret, in quibusdam uero per spem fruitur, bene per animalia: quia hec uentura predicando annuntiat, aperte per angelos: quia etiam ex diuersis gentibus aggregatur, iure per turbam figuratur. Unde et auctor huius reuelationis ut hanc turbam innumerabilem  ipsos esse angelos ostenderet, solummodo eorum casum commemorat. Neque enim conuenit ut angelis adorantibus homines rigida ceruice starent. Angelos itaque hic accipimus ipsos electos qui designantur per uiginti quatuor seniores, qui recte angeli uocantur, quia uitam eternam annuntiant. Electi, ut diximus, angeli sunt, qui aliquando stantes, aliquando sedentes introducuntur. Stantes, sicut hic: sedentes, sicut ibi: Illic sederunt sedes in iudicio . Et: Sedebitis super sedes duodecim iudicantes duodecim tribus Isrel . Ipsi sunt in circuitu throni, quia Ecclesiam doctrina, prece, exemplo undique ambiunt. Et ceciderunt in conspectu throni in facies suas. Casus iste humilitatis indicium est, quia electi quidquid boni habent, non suis meritis, sed gratie  Dei deputant, a quo omnia bona sumuntur, secundum illud: Omne datum optimum et omne donum perfectum desursum est, descendens a Patre luminum . Et nota quod electi in faciem, reprobi uero retro cadunt, quia electi uidelicet in futuro sibi prospiciunt, reprobi uero que eos in futuro sequantur, prouidere negligunt. Et adorauerunt Deum, dicentes: Amen, benedictio, et claritas, et sapientia, et gratiarum actio, honor, et uirtus, et fortitudo Deo nostro in secula seculorum. Amen. Hec omnia cum pertineant ad sanctam Trinitatem, que unus et uerus est Deus, specialiter tamen ad incarnati uerbi personam referuntur, et infidelium ora Iudeorum hac auctoritate clauduntur. Ipsi enim dicunt Christus uester purus homo fuit. Nec mendax, sed Deus et homo una  ueritas, quod sonat amen, quia amen dicitur uerum uel fideliter. Ipsi etiam dicunt: Maledictio congruit crucifixo, quia maledictus homo qui pendet in ligno . Nos e contrario dicimus, quod nulli melius conuenit benedictio, quam illi qui maledictum legis abstulit a nobis, et benedictionem Abrahe ad gentes peruenire fecit. Ipsi quoque dicunt: Non conuenit homini mortuo claritas, sed soli Deo uiuo. Nos e contrario dicimus nemini magis quam illi ascribendam claritatem, quia in diuinitate manens ipse est auctor lucis eterne, et humanitate ad horam mortuus, tertia die surrexit per gloriam Patris, et est illi claritas comparticeps, et uiuit ac sedet in dextera Dei Patris. Ipsi nichilominus dicunt: Non est uester Christus illa sapientia, que attingit a fine  usque ad finem fortiter, quoniam paruulus ex nostra sorore natus est, et per incrementa temporum sapientia ut homo profecit. Nos econtra dicimus: Non est illa sapientia passa detrimentum in assumpto homine, cum idem secundum quod homo erat, profecit sapientia, sed magis hec ab illa sumpta mansit una sapientia, qua sapientia mundus est factus, et restauratus homo de terra creatus, de terra ad celum subleuatus. Ipsi dicunt: Nulla ei debetur gratiarum actio pro salute animarum, quia suam ipse liberare non potuit: nos econtra: Nulli conuenientius quam illi debetur gratiarum actio, qui ut afferret salutem animarum nostrarum, propria potestate uoluit animam ponere: quod si nollet, nunquam  poneret. Ipsi etiam dicunt: Nulla ratio permittit honorem deitatis illi ascribi, qui exprobratur irrisus, contemptu dignus habitus est. Et nos econtra: Per hoc a nobis dignius honorandus est, quia pro nobis indigna sustinuit. Ipsi etiam nichilominus dicunt: Non fuit Christus eterna uirtus et fortitudo, quia lassari potuit ex itinere. Nos econtra respondemus, Quia quod infirmum est Dei, fortius est hominibus . Illius enim infirmitas totam mundi fortitudinem ac uirtutem prostrauit.

Et respondens unus de senioribus dixit mihi: Hi qui amicti sunt stolis albis, qui sunt et unde uenerunt? et dixi illi: Domine mi, tu scis. Quare dicit, respondens: nulla interrogatione premissa? Consueto more Scripture loquitur, que solet plerumque nullo  interrogante, ita respondentis uoce proferre sententiam. Unde in Euangelio legimus quia respondens iehsu dixit: Confitebor tibi, Domine, Pater celi et terre . Et alibi legimus, quia respondens angelus dixit mulieribus: Nolite timere , nulla interrogatione ipsarum mulierum premissa. Hoc autem in hac reuelatione unius senioris responsio dissimilitudinis habet ex illis, quia ista interrogatiua est, illa indicatiua. Quid itaque in uno seniore accipimus, nisi ordinem prophetarum unitatem omnium predicantium? uiginti quatuor enim seniores propter numerum duorum testamentorum, qui duodenario duplicato numero in duodecim tribubus et duodecim apostolis exprimuntur, sepius hic frequentantur. In uno uero seniore unitas eorumdem  testamentorum. uel certe senior ipse seniorum, Dominus uidelicet predicatorum designatur. Ideo autem interrogat senior, ut querat Ioannes, querens audiat, audiens intelligat, intelligens ad imitanda que querit, semetipsum accendat. Denique ostenduntur ei amicti stolis albis, ut talem habitum, tale concupiscat indumentum. Sed statim requiritur qui sint, aut unde uenerint, quatenus scilicet si uult in talium transire numerum, dum audit qui sint et unde uenerint, studeat talis esse, quales illos cernit, satagat inde uenire, unde alios uenire cognoscit. Quid uero sint stole albe, paulo superius dictum est. Dicatur igitur: Hi qui amicti sunt stolis albis, qui sunt et unde uenerunt? ac si predicatores sancti, uel Dominus predicatorum piis auditoribus diceret:  Quotquot ante mundi constitutionem electi sunt, nunquid amatores mundi sunt? nunquid uoluptatum suarum sectatores? nunquid per iter uoluptatis ambulauerunt? Ad hec cum Ioannes ex persona bonorum auditorum uni seniorum respondit: Domine mi, tu nosti, rursum ille ex persona Domini uel predicatorum eius subinfert.

Hi sunt qui uenerunt de tribulatione magna, et lauerunt stolas suas, et dealbauerunt eas in sanguine Agni. Cuius uidelicet uox toto isto tempore per ora docentium talia clamat, talia predicat. Unde et in eo quod dicit: uenerunt trium temporum summam concludit, preteriti scilicet, presentis, et futuri, pro eo quod est, uenerunt, ueniunt, atque uenturi sunt. De  tribulatione magna, hoc est, aduersitatibus huius seculi, iuxta quod Apostolus ait: Oportet nos per multas tribulationes introire in regnum Dei ; et Psalmista: Multe tribulationes iustorum . Magnas quippe sancti tribulationes perferunt, dum alios iugulo strauit gladius, alios crucis patibulo affixit, alios in se subiectos aqua absorbuit, alios edax flamma consumpsit. Nec solum pertinent ad hanc gloriam, qui eiuscemodi corporaliter tormenta perferunt, sed et illi, qui in pacis tempore pie uiuere in Christo cupiunt, et persecutionum opprobria, irrisionesque aliorum pro Christo sustinent, uel ieiunia adhibent, uigiliis insistunt, orationes multiplicant, uoluntates proprias gladio precepti interficiunt, sicque suas stolas, hoc est, sua corpora in  sanguine agni candificant, dum Christi, capitis uidelicet sui, imitantur exempla, uel pro illo patiendo, uel aliorum illatas contumelias patientur tolerando, uel semetipsos uitiis et concupiscentiis mortificando.

Ideo sunt ante thronum Dei, et seruiunt ei die ac nocte in templo eius. Et qui sedet in throno, habitat super illos. Ac si diceretur: Propterea ad numerum pertinent electorum, propterea thronus Dei, propterea templum Dei sunt, propterea in templo eius sanctam illi exhibent seruitutem, quia talibus uestimentis induti, quia sanguine agni uidentur abluti. Ipsi enim a conditore tanquam thronus presidentur, ipsi tanquam templum inhabitantur, ipsi et ante thronum in templo Deo seruire probantur, quia et ipsi sunt simul templum et thronus Dei. Nam quod dixit: Sedet  in throno, hoc repetiuit, dicens: Habitat super illos, ubi et thronum et templum eos esse demonstrauit. Seruiunt autem die ac nocte, id est in prosperis et aduersis fidei atque operationis rectitudinem seruant. Dies enim prosperitatem, nox uero significat huius seculi aduersitatem, sed in utriusque sancti Deo seruiunt, quia eos nec prosperitas, nec aduersitas a beata institutione et libera conditoris sui seruitute ualet inclinare, et hec in Ecclesia, hoc est in semetipsis.

Non esurient neque sitient amplius, et non cadet super illos sol, neque ullus estus; quoniam Agnus qui in medio throni est, reget illos, et deducet eos ad uite fontes aquarum. Causa redditur, cur non esurient, neque sitient, neque solem  patientur,  quia uestimentis albis coruscare uidentur, cum dicitur: Quoniam Agnus qui in medio throni est, reget eos, et cetera. Non esurient, neque sitient, inquit. Famem quippe sancti iam non patientur, quia presentia illius satiabuntur, qui est panis uiuus de celo descendens. Hinc Psalmista: Satiabor dum manifestabitur gloria tua . Sitim quoque non sustinebunt, quia ipse est potus uite. Unde Psalmista : Dominus regit me, etc., usque Super aquam refectionis educauit me. Et non cadet super illos sol neque ullus estus, hoc est aduersio aliqua, tribulationisue angustia, uel persecutionis et tentationis molestia non eos grauabit, quia ipsius obumbratione tegentur. Cui Psalmista dicit: Obumbra  caput meum in die belli . Solis quippe et estus nomine sepe solet tribulatio persecutionis accipi. Unde de seminibus iactis in Euangelio ipse Dominus dicit, quia quod supra petram cecidit, sole orto estuauit. Agnus uero qui in medio throni est, reget eos, hoc est, Christus in medio Ecclesie sue consistens, eos gubernabit, et ad uite fontes aquarum deducet eos, hoc est, ad contemplationem sancte Trinitatis. Hinc Psalmista: Apud te est fons uite, et in lumine tuo uidebimus lumen . Quod tale est, quasi diceret: In fonte tuo uidebimus fontem. Spiritus quoque sanctus fons appellatur, ut in Euangelio ipse Dominus dicit: Si quis sitit, ueniat et bibat, et de uentre eius fluent aque uiue; ut quid aquarum fons, et non simpliciter  fons introducitur, nisi quia simplicitas donorum per hanc sententiam exprimitur? Unus enim fons propter unitatem nature Patris, Filii et Spiritus sancti. Aquarum uero fons propter numerositatem, ut diximus, gratiarum introducitur. Ad uite itaque fontes aquarum deducet eos, hoc est, ad contuendam sancte Trinitatis maiestatem, quo fame ac siti depulsa, nec solem nec estum patientur uitiorum, uel perturbationum nullo calore urentur. Et absterget Deus omnem lacrymam ab oculis eorum. Deus omnipotens miro pietatis affectu aliquando patrem, aliquando matrem se ostendit, quia plangentium filiorum lacrymas abstergit. Hinc ut pater auersos filios reuocat, dicens: Conuertimini filii reuertentes, et sanabo auersiones uestras . Materna quoque uiscera pietatis  transcendens, ait: Nunquid obliuisci potest mulier infantem suum, ut non misereatur filio uteri sui ? Tamen si illa oblita fuerit, ego non obliuiscor tui. Ecce amat ut pater, ecce miseretur etiam ultra matrem, lacrymasque ab oculis tergit electorum. Notandum autem quod omnem lacrymam abstergere Deus promittat. uarie enim sunt electorum lacryme, quoniam alius propterea plangit, quia malum egit, quia bonum non fecit; alius, quia dura correptionis flagella sustinet; alius, quia uitiis impugnatur; alius, quia diu a regno peregrinatur. Talique modo uarii sunt in hac uita fletus sanctorum, qui tunc utique abstergentur ad plenum, quando instante tempore gaudii eterna iucunditas succedet, iuxta illud: Beati qui lugent, quoniam ipsi consolabuntur  . Et alibi: Iterum autem uidebo uos, et gaudebit cor uestrum . Tunc utique absterget omnem lacrymam, quoniam nichil eis aduersi accidere potuit, unde uel modicum contristentur.



CAPUT uIII.

Et cum aperuisset sigillum septimum, factum est silentium in celo, quasi media hora. Celum  iustorum Ecclesia uocatur, que scilicet dum a frequentia rerum corporalium, contemplatione intima cuiusdam secreti secessum petit, et cogitationum tumultus reprimens, in interne quietis secretum penetrat, quasi quoddam silentium Deo in mente preparat. Sed quia in hac  uita nequaquam contemplatio perfecte agitur, animoque renitenti cogitationum tumultus se ingerunt, recte per silentium quasi media hora factum dicitur. Quod si in hac uita fuisset perfectum, nequaquam quasi media hora que imperfectionem significat, sed integra perhiberetur factum, que perfectionem demonstrat. Quasi ergo media hora fit silentium in celo, cum electorum animus in hac mortali uita, et aliquid de superna quiete percipit, et tamen in eo quod perceperat, diu stare non ualet.

Et uidi septem angelos stantes in conspectu Dei, et date sunt illis septem tube. Ordo preposterus est in hoc loco, quia prius uenit unus angelus ante altare, habens thuribulum aureum in manu sua,  et sic septem angeli acceperunt septem tubas. Per septem angelos, predicatores uniuersalis Ecclesie intelliguntur, qui bene angeli uocantur, quia eternam uitam nobis annuntiant de quibus scriptum est: Angeli pacis amare flebunt . Recte etiam septenario numero exprimuntur, quia uidelicet septiformi spiritu replentur. Recte septenario numero terminantur, quia uniuersitati credentium preponuntur, septenario enim numero et uniuersitas et perfectio designatur; unde est: Septies in die laudem dixi tibi . In conspectu quoque Dei stare perhibentur, quia calcatis omnibus terrenis uoluptatibus, contemplationi quoque Dei adherent, eiusque uoluntatem, qui nusquam deest, considerant: et quod ei placere sciunt, opere perficiunt. Hinc Paulus ait:  Sicut ex Deo coram Deo in Christo loquimur . Et Elias: uiuit Dominus in cuius conspectu sto  Per septem quoque tubas, Scriptura ueteris ac Noui Testamenti intelligitur, propter septiformem Spiritum, per quem omnis Scriptura dictata est, et intelligentibus reserata. Que Scriptura tube comparatur, quia magna annuntiat; unde ipsis predicatoribus dicitur: Quasi tuba exalta uocem tuam. Date sunt illis ab angelo, id est, a Christo qui omnibus doctoribus intelligentiam diuinorum uoluminum in utroque testamento dedit; unde sequitur:

Et alius angelus uenit, et stetit ante altare, habens thuribulum aureum. Iste angelus alius, qui stetit ante altare, intelligitur homo Christus Deus, de quo  propheta dicit: uocabitur nomen eius magni consilii angelus. . Ipse est enim nuntius paterne uoluntatis qui uenit et stetit ante altare cum aureo thuribulo, ut ostenderet quia ipse est uerus pontifex futurorum bonorum. Sacerdotis quippe ministerium est altari assistere, et aptatum aromatibus thymiam a sollicite cremare. Ipse est enim angelus angelorum, et pontifex pontificum. Porro ante altare, id est, ante omnem ecclesiam, que igne diuini amoris accenditur, et uerum sacrificium  Domino offert, semetipsum mactans, ut hostia uiua et rationalibus fiat, ante hoc altare enim stat angelus, id est, pontifex uerus, per quem omnia munera nostra Deo Patri mittimus: unde et sacerdotes  singulis suis orationibus eius memoriam faciunt, ut per illum exaudiantur, dicentes: Per Dominum nostrum Iesum Christum. Unde intuendum, quod Ioannes ita hec descripsit, dicens: uenit et stetit. uenire quippe ad humanitatem pertinet, per quam habuit transire de loco ad locum: stare autem ad diuinitatem, per quam ubique presens est, iuxta illud: Celum et terram ego impleo . uenit ergo ad nos per humanitatem, quia uerbum caro factum est, et habitauit in nobis, qui ubique habet esse per diuinitatem, secundum quam omnia facta sunt. Habens thuribulum aureum. Quid per thuribulum aureum in quo ignis ponitur, nisi corpus Domini intelligere debemus? Tunc enim accepit thuribulum, quando sue diuinitati nostram  coniunxit mortalitatem, quod thuribulum bene aureum dicitur, quia uidelicet in ipso sunt omnes thesauri sapientie et scientie, absconditi. uerbum enim, et homo una est sapientia, de qua scriptum est: Accipite sapientiam sicut aurum. Possumus et per thuribulum aureum, in quo cremantur aromata, intelligere Ecclesiam, que igne diuini amoris accensa, mundas ad Deum dirigit orationes, dicens cum Psalmista: Dirigatur oratio mea sicut incensum in conspectu tuo . Nam et ipsa sapientia repleta est, quam ab ipso suo percepit capite. Et data sunt illi incensa multa. Quid incensa significent, et supradictum est, et hic aperte manifestestatur, cum subditur: Ut daret de orationibus sanctorum omnium super altare aureum, quod est ante thronum. Ipsi enim angelo  dantur incensa, ut ea super altare, hoc est, super semetipsum offerat Deo Patri, per quem orationes et omnia opera sua sancti ad Patrem dirigunt, iuxta quod scriptum est: Si quis peccauerit, aduocatum habemus apud Patrem Iesum Christum iustum, et ipse est propitiatio pro peccatis nostris .

Et ascendit fumus incensorum de orationibus sanctorum de manu angeli. Sicut fumus ex crematis aromatibus procreatur, sic uirtus compunctionis ex studio orationis gignitur. Sed de manu angeli coram Deo ascendunt, quia per Redemptorem nostrum, que a fidelibus committuntur, ad Deum Patrem perueniunt. Quia uero ignis mittitur in thuribulo, ut inde fumus generetur, patet  quod per  thuribulum et ipse Dominus, et totum corpus eius intelligitur, in quo mittitur ignis Spiritus sancti, de quo Dominus dicit: Ignem ueni mittere in terram. . Isto igne electi accensi, et fumum compunctionis ad Deum per Christum dirigunt, et ad Dei amorem et proximi accenduntur.

Et accepit angelus thuribulum, et impleuit illud de igne altaris. Tunc enim angelus thuribulum accepit, cum Dominus sibi intra uterum uirginis naturam humanam coniunxit, uel cum primum in Iudea discipulos elegit, quia non de alio spiritu, sed ex seipso de quo impleta est Ecclesia, ipse repleuit corpus suum; uerum ceteros ad mensuram, ipsum autem plenitudo spiritus impleuit. Et misit in terram. Hoc  dupliciter potest intelligi. Primum enim misit Spiritum sanctum in terram, hoc est, in apostolorum corda, quando resurrectionis sue tempore surgens a mortuis, insufflauit et dixit eis: Accipite Spiritum sanctum ; deinde misit eumdem Spiritum sanctum in terram, hoc est, in corda gentilium, qui crediderunt in eum per predicationem apostolorum; primum fecit in Iudeis, hoc per se quos collegit ad fidem suam, deinde in gentibus, ad quorum salutem misit apostolos, qui credentes in eum, meruerunt accipere Spiritum sanctum. Et facta sunt tonitrua, et uoces, et fulgura, et terremotus. Predicantibus apostolis facta sunt ista tonitrua, id est, comminationes et terrores ut: Omnis arbor que non facit fructum bonum, excidetur, et in ignem mittetur  . Et: Tunc dicet rex his qui a sinistris erunt: Discedite a me, maledicti, in ignem eternum . Et uoces exhortationum, ut: Beati mundo corde, quoniam ipsi Deum uidebunt . Et: Beati qui habitant in domo tua, Domine: in secula seculorum laudabunt te . Et fulgura et terrores miraculorum, quibus fideles et ad uitam preordinati illuminabantur. Alii enim excecabantur, assignantes ea diabolo potius quam Deo. Terre motus, id est, persecutiones contra credentes, quibus illi exercentur.

Et septem angeli qui habebant septem tubas, preparauerunt se ut tuba canerent, id est, omnes predicatores uniuersalis Ecclesie, qui habebant scientiam duorum testamentorum, preparauerunt se ut tuba  canerent, id est, ut Euangelii doctrina insonarent. Duobus modis se preparant electi ad predicandum: primo, quia antequam uerbum predicationis ad publicum proferant, cogitant quemadmodum singulis personis uerbum aptent secundum qualitates singulorum, quomodo scilicet seruis, quomodo dominis, quomodo prelatis, quomodo subiectis, quomodo simplicioribus, quomodo perfectioribus, sicut Paulus, qui benignos hortabatur dominos, ut misericordiam impenderent seruis, scientes quoniam communis omnium Dominus in celo est. Seruos quoque monebat ut debitum impenderent dominis, non ad oculum seruientes. uel certe preparant se, quia que predicaturi sunt, prius ipsi faciunt, primumque ea in se ostendunt factis, deinde etiam uerbis,  ut simplices exemplo erudiantur operis: perfectiores uero, uerbo exhortationis. Sic enim fecit et Dominus, iuxta quod Lucas dicit: Quia cepit iehsu facere et docere .

Et primus angelus tuba cecinit. Quod est primus angelus, hoc sequentes: quia quod unus, hoc sunt et septem, id est, omnis Ecclesia sanctorum. Et facta est grando et ignis mista in sanguine. Per grandinem ira omnipotentis Dei designatur, unde scriptum est: Ira Domini sicut grando descendens. Per ignem autem, odium et inuidia intelligitur reproborum aduersus sanctos. Statim enim ut apostoli ceperunt predicare grandinem, id est, uindictam Dei, reprobi accensi sunt zelo et odio, quod per ignem  designatur. Quod autem post ignem sanguis sequitur, ad damnationem reproborum pertinet, quia uidelicet uelut homicide humanum sanguinem fundentes, ita tales qui insecuti sunt ueros predicatores, peribunt, dicente Domino: Qui odit fratrem suum, reus erit iudicio . Et Ioannes: Qui odit fratrem suum, homicida est . Non autem mirum, si inde electi clementiam inueniunt, unde reprobi iram incurrunt, dicente Apostolo: Quia aliis sumus odor mortis in mortem, aliis odor uite in uitam . Et Simeon de ipso Domino: Ecce positus est hic in ruinam et resurrectionem multorum in Isrel . Et missum est in terram, et tertia pars terre combusta est, et tertia pars arborum combusta est, et omne fenum uiride  combustum est. Per terram terreni homines designantur, super quos ira omnipotentis Dei cadit. Sed cum dictum est, quod tertia pars terre combusta est, sic uidentur, hec uerba sonare, quasi in duabus partibus electorum plures remanserint, quam in tertia perierint, sed non est ita, quia scriptum est: Multi sunt uocati, pauci uero electi. In duabus itaque partibus comprehenduntur omnes boni, qui diuisi sunt in duali numero, id est, in prelatis et subiectis, in predicatoribus et auditoribus, de quibus supradictum est: Beatus qui legit et audit uerba prophetie huius. In tertia autem parte omnes reprobi, id est heretici, pagani, Iudei, et falsi christiani. Super hos omnes grando, id est ira Dei, uenit et ignis eterne damnationis, cum sanguine, id  est, uindicta homicidii et ceterorum peccatorum, que per sanguinem intelliguntur, iuxta illud: Libera me de sanguinibus . uerum hoc est terra, quod arbores, id est malorum summa. Ipsi enim sunt terra querentes terrena, ipsi quoque arbores instabilitate nutantes, de quibus per Apostolum dicitur: Hi sunt arbores autumnales, infructuose, eradicate, bis mortue. Quod autem omne fenum uiride combustum esse dicitur, repetita sententia est, in tertia parte scilicet, sicut et supra, id est memorata pars malorum qui fenum sunt, hoc est, illecebrosi et uoluptuosi, luxuriam suam sequentes. De talibus propheta dicit: Omnis caro fenum, et omnis gloria eius ut flos feni . Quo contra: Qui de panibus Dei reficiuntur, super fenum  discumbunt, quia omnes in se carnales uoluptates comprimunt.

Et secundus angelus tuba cecinit, et tanquam mons magnus igne ardens missus est in mare. Mons magnus est diabolus, qui se extollit in altitudinem superbie, unde et in principio sue creationis uoluit fieri similis illi de quo scriptum est: Erit in nouissimis diebus preparatus mons domus Domini in uertice montium, dicens: Ascendam super altitudinem nubium, et ero similis Altissimo . uel etiam propterea mons appellatur, quia in nouissimo tempore ingredietur perditum hominem, et ipse Deo similem se esse ostendet, iuxta quod Apostolus ait: Aduersabitur et extolletur super omne quod dicitur  Deus aut quod colitur . Igne ardet, hoc est, malitia et inuidia torquetur. Unde et primum hominem idcirco decepit, quia inuidit ei locum quem ipse perdiderat. Missus est in mare, hoc est, in mundum, et in cordibus reproborum habitare cepit. Canente itaque tuba angelo, mons magnus igne ardens missus est in mare, quia predicante Ecclesia in suis doctoribus, exclusus est ab his diabolus qui ad uitam eternam erant preordinati, et compulsus est redire ad suos, non quod in eis ante non fuerit, sed quod abiectus ab istis, eo amplius reprobis damnari cepit. Et facta est tertia pars maris sanguis. Sic uisum est illi factum in mari, sicut olim fuerat factum in Aegypto, ad egressum filiorum Isrel. Porro per aquam in sanguinem uersam, sapientia  carnalis intelligitur, que in sanguinem uertitur, quando aperte mala agere persuadet, non solum eos qui extra Ecclesiam, sed etiam hereticos et falsos christianos qui suas uoluntates sequi desiderantes, defendere se conantur, per suam sapientiam et inanem philosophiam. Unde scriptum est: Littera occidit, spiritus autem uiuificat . Et sic ad peruersitatem erroris uertitur sapientia carnis. Tertia autem pars creature que mortua est in mari, secundum predictum sensum, intelliguntur heretici, falsi christiani, pagani, et Iudei, qui, licet uiuant corpore, mortui sunt in anima, et in hoc mundo uersi sunt in sanguinem, id est, in perpetrationem malorum operum, que ut diximus, designantur per sanguinem.

 Et tertia pars nauium interiit. Naues et in bonam partem ponuntur, et in malam. In bonam, ut legimus in Euangelio, quod Dominus ascendens in nauim, abiit trans fretum . In malam, ut hic. Tertia autem pars nauium in predictis hereticis et ceteris intelligitur, qui absque gubernatore feruntur, ideoque in mari istius seculi fluctibus tunduntur et submerguntur.

Et tertius angelus tuba cecinit, et cecidit de celo stella magna ardens tanquam facula. Quod enim primus angelus, hoc secundus et tertius et ceteri, id est, uniuersalis Ecclesie predicatores. Sed quia sibi inuicem succedunt, sicuti martyres apostolis, ipsique martyribus confessores et uirgines, ideo taliter distinguuntur, ut dicatur primus, secundus, tertius,  et ceteri. Ipse autem designatur per stellam, qui et per montem, antiquus uidelicet hostis, qui inter cetera celi clara lumina creatus, primum adhuc tantum nomen retinet, non quod luceat, sed quia in angelum lucis se transfigurat. Nam et in celo stella magna Lucifer appellatur, que pre ceteris lucet. Et ad ipsum per Isaiam dicitur: Quomodo cecidisti, Lucifer, qui mane oriebaris ? Et quia etiam pre ceteris sideribus, id est angelicis spiritibus luxit, recte non simpliciter stella, sed cum additamento stella magna uocatur. Cecidit de celo, hoc est, de societate angelorum, iuxta illud: uidebam Satanam quasi fulgur de celo cadentem  Quia uero postquam cecidit humano generi inuidit, merito  tanquam facula ardens appellari debuit, quia uidelicet ardet inuidia, et totum mundum consumpsit. Unde est: Inuidia diaboli mors intrauit in orbem terrarum .

Et cecidit in tertiam partem fluminum, et in fontes aquarum. Quod sunt flumina, hoc sunt et fontes. Flumina enim a fontibus oriuntur, et sic ad mare currunt. Aque autem multe, populi multi sunt. Ideoque hic flumina uel fontes ipsos hereticos significant, et ceteros qui sub tertia parte comprehenduntur, in quod diabolus cecidit, cum humano generi inuidit, et per eos doctrinam erroris seminauit. Quod tale est, quasi diceret, in tertiam partem hominum; unde subditur:

Et nomen stelle absynthium. Per absynthium, que  amarissima est herba, doctrina hereticorum intelligitur peruersa, qui per suam falsitatem dulcedinem fidei conuerterunt in amaritudinem perfidie et erroris et operationis, quia omnis operatio illorum et doctrina in amaritudinem uersa est. Eiectus enim ab electis antiquus hostis, dum reprobos inuadit mendacio, illos ueneno inficit. Mendacium autem non solum peruerse credulitatis, uerum etiam male operationis noxam intelligere debemus. Quod enim sancta Ecclesia in sacris paginis recte fidei congruere docet, hoc heretici, Iudei, atque philosophi in prauum dogma conuertunt; et quo illi ad incrementa uirtutum, hoc praue uiuentes catholici ad incitamenta uitiorum utuntur. Quamuis autem et illi de Domino multa intelligant, et isti quedam salutaria  peragant, totum tamen amarissimum est, quod et illorum uerba sonant, et istorum opera clamant.

Et multi hominum mortui sunt ex aquis, que amare facte sunt. Id est ex doctrina hereticorum perfida et amara multi perierunt. Multos siquidem habuerunt discipulos, qui eorum exempla et doctrinam sunt secuti, qui omnes mortui sunt, non tantum morte corporis quantum morte anime.

Et quartus angelus tuba cecinit, et percussa est tertia pars solis, et tertia pars lune, et tertia pars stellarum, ita ut obscuraretur tertia pars eorum, et non luceret diei pars tertia et noctis similiter. Per solem et lunam et stellas in hoc loco Ecclesiam intelligere debemus, que obscurata in tertia sui parte, duabus partibus permanentibus in claritate, in bonis prelatis et subditis,  in doctoribus et auditoribus. Ipsa enim Ecclesia solis nomine nuncupatur, sicut in Canticis canticorum dicitur: Que est ista que ascendit sicut aurora consurgens, pulchra ut luna, electa ut sol ? Stellarum quoque nomine eadem Ecclesia nuncupatur, iuxta quod Apostolus dicit: In medio nationis praue et peruerse, inter quos lucetis sicut luminaria in mundo . Quandiu itaque heretici in Ecclesia erant, quasi lux esse putabantur, sed statim ut error illorum detectus est, et a catholicis fides illorum explorata, agnita est eorum cecitas, et obscurati sunt, quia ab Ecclesia abiecti sunt, uerbi gratia: Cecus si ponatur in radio solis, quia lippientes oculos habet, statim cecitas illius manifestatur,  quoniam ipsum modicum lumen quod uidebatur habere, perdidit, ita illi statim ut in conspectu examinantium positi sunt, cognitus est eorum error, et qui prius uidebantur lucere per fidem, ceperunt obscurari, et ab Ecclesia expulsi sunt propter suam infidelitatem. Quod dicit: Tertia pars solis percussa est, etc., solis percussio ad diem, lune autem uel stellarum, referenda est ad noctem. Significatur autem in sole apertus error hereticorum, in luna uel stellis occultus, quia quidam illorum apertis, quidam autem occultis persuasionibus in abditis, quos possunt decipiunt. Notandum autem quod non dicit: Percussa est tertia pars eorum et obscurata, sed: Percussa est ut obscuraretur, ad hoc scilicet percussa est ut postea obscuraretur, quia illi  uidelicet uulnerabantur occulte in mente, postea uero obscurabantur, quando ab Ecclesia expellebantur et anathematizabantur aperte. Sed ne talium perditio ad Deum referatur, hoc quod de prefatis luminaribus dicitur, Percussa est tertia pars eorum ut obscuraretur, sic intelligatur, sicut cor Pharaonis ab ipso indurari dicitur, cuius duritia per ipsum misericorditer non emollitur. Neque enim culpa est solis, quod suis radiis lippientibus oculis cecitatem infundit, sed magis ad uitia oculorum redigendum est, qui ex lumine tenebrescunt. Omnipotens autem Deus bene utens malis nostris, multa ex his operari consueuit. Excitauit enim doctores error schismaticorum ad defendendam ueritatem fidelium, quia procul dubio nequaquam ad disserendas Scripturas tanto studio  uacassent, si erroris mendacium ueritati resistens non increuisset. Hinc scriptum est, quia oportet hereses esse .

Et uidi, et audiui uocem unius aquile uolantis per medium celi, dicentis uoce magna: ue, ue, ue, habitantibus in terra, de ceteris uocibus trium angelorum qui erant canituri tuba. Quod significant angeli, hoc etiam aquila, id est uniuersalem Ecclesiam, siue doctores specialiter, qui uolant per medium celum, hoc est, per mediam Ecclesiam currunt, que celum appellatur, quia sedes Dei est. Quod autem dicit Ioannes, uidi et audiui uocem unius aquile, ostendit procul dubio quia in spirituali uisione hoc est uidere, quod audire, hoc audire, quod uidere. Tria ue eternam significant damnationem, que in trium  angelorum uocibus, qui sequuntur, continetur. Quod uero non de precedentium quatuor angelorum uocibus, sed trium subsequentium, qui erant canituri, uocem unius aquile uolantis uidisse se dicit et audisse, atque lugentis, nimirum aperte innuit, quia electorum Ecclesia uenturas diuerse calamitatis plagas lugere simul ac predicare non cessat, ac si ipsa Ecclesia diceret: Reproborum perditionem per totum tempus presentis uite lugere simul ac predicare me cerno. Bene autem una aquila uolans per medium celum Ecclesiam significat, que unitate fidei consistit, et calcatis terrenarum uoluptatum desideriis, intima contemplatione ad celestia subleuatur, cuius uidelicet membra cum Apostolo dicunt:  Nostra conuersatio in celis est . Bene autem per medium celum uolat, quia hinc inde orbem terrarum in electis possidet, cuius predicatio non simpliciter uox, sed cum additamento uox magna uocatur, quia in toto mundo sonuit, sicut de primis predicatoribus eius dictum est: In omnem terram exiuit sonus eorum . uel certe magna uox pro magne libertatis audacia ponitur. Et notandum quia non celum, sed terram inhabitantibus ue futurum lamentando denuntiat, terrenis scilicet desideriis atque oblectationibus deditis.



CAPUT IX.

Et quintus angelus tuba cecinit: et uidi stellam de celo cecidisse in terram. Hec stella, ut supra dictum  est, diabolum significat, qui se transfigurat in angelum lucis, unde quibusdam apparens dicit se esse Christum, sicut beato Martino. De hoc celo cecidit, hoc est, de numero angelorum, uel de celo, hoc est, de Ecclesia cadit quotidie, quando ex gentilitate quidam conuertuntur ad fidem, siue ex parentibus christianis nati, fonte baptismatis regenerantur, et diabolo renuntiant, et omnibus operibus et pompis eius. In terram cadit, hoc est, in eos qui terreni sunt. Non enim in celo, id est in sanctis potestatem habet.

Et data est ei clauis putei abyssi. Quid per abyssum, nisi praua designantur corda reproborum peccatis tenebrosa? De hac abysso dicitur in Genesi: Tenebre erant super faciem abyssi . Per puteum  autem heretici intelliguntur, quia sua praua doctrina et profunda homines in ima terre demergunt. Clauis uero putei abyssi, potestas intelligitur diaboli, qui dominatur hereticis, paganis et ceteris infidelibus. Legimus enim quod Petro date sunt claues, id est potestas ligandi et soluendi. Ita ergo in hoc loco clauis, que data est diabolo, potentia intelligitur, quam exercet in reprobos. Que illi data esse dicitur propter hoc, quod non est ablata, sicut induratum est cor Pharaonis, id est non emollitum.

Et aperuit puteum abyssi. Quia ipse inspirat hereticis, ut tenebras sue doctrine proferant ad decipiendum quos possunt. Ipse hoc facit, quia eo instigante fit. Siue per clauem possumus intelligere potentiam carnalem, id est, reges et principes huius  seculi, quos sibi coniungebant heretici, quia non auderent tanta et talia loqui, nisi temporali essent potentia fulti. Et ascendit fumus putei. Id est, prauorum hereticorum doctrina manifestata est. Que bene fumo comparatur, quia lumine ueritatis caret, et quod sanctis in Scriptura sacra lumen prebet, hoc hereticis cecitatem infundit, qui etiam aliis fidei lumen obscurare non cessant. Sicut fumus fornacis magne. Fornax autem magna nouissima est uexatio, tempore antichristi futura, de qua uidelicet fumus egredietur, id est aduersa doctrina, que mentes pereuntium in caliginem uertat, cui fumus putei comparatur, quia sicut nunc et eo amplius error, ita tunc seminabitur ab impiis, unde  dicit: Erit tribulatio qualis non fuit neque fiet. Quo in loco questio oritur, quare dicatur fumus putei similis fumo fornacis magne: si enim tunc tribulatio erit, qualis non fuit, quomodo nunc similis est doctrina hereticorum doctrine antichristi? Sed sciendum quia illa persecutio et falsa doctrina antichristi et ceterorum ex parte similis erit, ex parte dissimilis. Similis erit in persecutione sanctorum, in errore mendacii: dissimilis uero in hoc quod tunc illi miracula facturi sunt, cum sint falsi doctores, quod isti facere non possunt, ideoque immanior erit illa, quia per utraque decipiet. Et obscuratus est sol et er. Id est Ecclesia, quia quod per solem, hoc significatur per era, et hoc in tertia parte sui, id est, in omnibus reprobis est intelligendum  ut supra.

De fumo putei, id est, de hereticorum doctrina. Exierunt locuste in terram. Discipuli scilicet erroris nati sunt, qui terrena corda hominum deciperent. Nam locuste neque rectos gressus habent, ut quedam animalia, neque uolatum ut aues, quia discipuli hereticorum uel ipsi heretici neque rectam habent fidem, ut uolent, et celestia cum sanctis petant, de quibus Isaias dicit : Qui sunt isti qui ut nubes uolant? neque rectos gressus operationis, ut cum Psalmista dicere possint: Statuit supra petram pedes meos, et direxit gressus meos . Saltus dant locuste, et uirentia queque corrodunt, quia illi per iactantiam eleuantur, et animas quas possunt que uirorem fidei habent, necant. Et data est  illis potestas, sicut habent scorpiones potestatem terre. Potestas nocendi scorpionis in cauda est. Per hanc enim percutit et uenena diffundit. Scorpio quoque in facie est blandus, sed occulte cauda percutit. Tales sunt heretici, qui falsis uera permiscent, ut facilius auditores decipiant, sicque ueneno male doctrine decipiunt simplices, de quibus Psalmista ait: Sepulcrum patens est guttur eorum . Et sacra Scriptura testatur quia propheta docens mendacium, ipse est cauda.

Et preceptum est illis ne lederent fenum terre, neque omne uiride, neque omnem arborem, nisi tantum homines qui non habent signum Dei in frontibus suis. Superius dictum est quod omne fenum uiride combustum est, quod in sui tertia parte intelligitur.  Ergo hic fenum in bonam partem ponitur. Significat enim lactentes, qui non possunt capere solidum cibum, sed ueluti animalia, littere superficie delectantur. Quibus Apostolus ait: Non potui uobis loqui quasi spiritualibus, sed quasi carnalibus, tanquam paruulis in Christo lac potum uobis dedi, non escam . Omne autem uiride, intelliguntur proficientes, qui iam possunt intelligere et capere quod Ioannes dicit. In principio erat uerbum . Porro arbores perfecti quique et fortes atque in fide robusti sunt, quoniam hi tales tentationum uentos perferre possunt, et firma stabilitate perdurant. De quibus Psalmista: Plantati in domo Domini, in atriis domus Dei nostri florebunt .  Sed et hic a toto pars intelligenda est, ut supra, qua duabus scilicet partibus permanentibus in Ecclesia, a quarum lesione prohibentur locuste, tertia pereat. Unde et statim subiungitur: Nisi tantum homines, qui non habent signum Dei in frontibus suis, subaudi digne, quia non solum excluduntur illi qui extra Ecclesiam sunt, id est pagani et Iudei, sed etiam falsi Christiani, qui signum portant in corpore, qui baptizati sunt, et in Ecclesia consistunt, sed tamen fidem quam habere uidentur, operibus maculant, ideoque leduntur. Tale est illud: Qui manducat carnem meam, et bibit sanguinem meum, in me manet, et ego in illo . Cum multi eadem sacramenta percipiant, in quibus non habitat Christus, quia non ad salutem, sed ad iudicium suum manducant et bibunt, ideoque rei sunt corporis  et sanguinis Christi. Et alibi dicitur sub eodem sensu: Nemo dicit Dominum Iesum, nisi in Spiritu sancto. Cum utique multi eum tantum uerbis fateantur, sed habentes formam pietatis, uirtutem eius abnegant, qui confitentur se nosse Deum, factis autem negant.

Et datum est illis ne occiderent eos. Ad superiora respiciunt ista, id est ad fenum, ad omne uiride, ad arbores, que in bonum intelleximus, et a quorum morte et lesione prohibite sunt locuste. Sed ut cruciarent mensibus quinque. Per quinque menses intelligitur omne presens tempus, a Domini scilicet ascensione usque ad finem seculi, in quo heretici et ceteri infideles et impii aduersus Ecclesiam  grassantur. Nam quia quinarius numerus ad quinque sensus corporis pertinet, recte per quinque menses omne presens tempus intelligitur, quia tandiu impii sanctis nocere possunt, quandiu quinque sensibus corporis subsistunt. Et cruciatus eorum ut cruciatus scorpii cum percutit hominem. Sicut enim scorpio a posterioribus uenena diffundit, ita illi reprobi iis que cito transeunt, et in presenti relinquuntur, atque ideo posteriora nuncupantur, nocent, et hoc in cauda, id est in potestate huius seculi, uel minis quoslibet confringentes, uel commodis blandientes.

Et in diebus illis querent homines mortem, et non inuenient eam. Dies isti quibus electi querent mortem intelliguntur ab ascensione Domini usque ad  finem seculi. Specialiter autem fiet hoc temporibus antichristi. Homines in hoc loco accipimus sacerdotes et ecclesiarum prepositos, qui cum uiderint tempore illo tantum prauitatis dogma consurgere, sicut ex parte iam factum est temporibus hereticorum, querent mortem, quia scilicet optabunt in Dei contemplatione consistere, ut sint mundo mortui et omnibus seculi actionibus, et uiuant Deo. Sed ista querentibus fugiet mors ab eis, quia insolubile uinculum regiminis astringet illos, nec poterunt gregem sibi commissum relinquere in ora luporum, ne forte damna gregum super eos reuertantur, et illis in peccatum reputetur, si eos errare aut perire pro sui quiete permiserint. Et cupient mori, et fugiet  mors ab eis. Quia sancti uiri, ut dictum est, inter scandala huius seculi secreta conuersatione Deo per contemplationem inherere cupiunt, sed propter aliorum lucra quibusdam occupationibus in certamine desudant. Nolentes itaque uiuunt, sed dilatam mortem propter aliorum salutem equanimiter ferunt, attendentes illud Apostoli: Non que sua sunt singuli querentes sed que aliorum .

Et similitudines locustarum, similes equis paratis in prelium. Equis assimilantur omnes heretici propter uelocem ubique discursum, quia totum subito replebunt mundum; locustis uero, propter uacuitatem. In prelium uadunt, quia contra fidem rectam electorum pugnant. Et sicut Iamnes et Mambres restiterunt Moysi, ita et isti resistent ueritati:  et quamuis iuxta rationem subsistere aduersus predicatores nequeant, semper tamen irrationabiliter ueritati resistunt. Et super capita earum tanquam corone similes auro. Superius dictum est de senioribus, quod habebant coronas aureas in capitibus suis, per quas triumphus uictorie illorum significatur. Isti autem non habent coronas, sed quasdam figuras tanquam coronas, nec sunt auree, sed similes auro, quasi scilicet quoddam falsitatis figmentum, quia uidelicet ipsi se uictores simulant, et dignos remuneratione, sed nec coronas, nec ex auro habent, quia, ut Apostolus ait, habentes formam pietatis, uirtutem eius abnegant. Et facies earum subaudi locustarum. Sicut facies hominum erant. Quia homo est animal rationale, per faciem hominum rationabilitas eorum intelligitur, quia licet sint seductores eorum,  tamen etiam multa uera dicunt, et dialectici sunt, ceterasque artes liberales sciunt.

Et habebant capillos sicut capillos mulieris. Fluxus mulieris in capillis esse dignoscitur. Unde Apostolus: Mulier si comam nutriat, gloria est illi . Per capillos ergo mulierum, effeminatos illorum animos intelligere debemus et lasciuos, quia sunt homines sibi placentes et suas uoluptates sequentes. Siue per faciem hominum et capillos mulierum, uterque sexus intelligitur, quia illi non solum deceperunt uiros, sed etiam mulieres. Quia enim heretici ad hoc ut locuste saliunt, ut equi discurrunt, et tamen in omnibus ueritati resistunt, recte illorum opinio fetor esse describitur. Unde et ipse  mulieres defendebant eos, sicut soror Constantini, que Arium reuocauit ab exsilio: et sicut Iustina que eamdem Arianam doctrinam defendit contra Ambrosium, et alie multe. Locuste ergo facies humanas, et capillos mulierum habent, ut in heretica perfidia uterque sexus sibi  nequius applaudat, tueatur atque defendat. Possunt etiam per capillos mulierum ipsi intelligi, quos heretici deceperunt, animos scilicet habentes seducibiles, et mollitie feminarum flexibiles. Et dentes earum, subaudis locustarum, ut leonum erant. Dentes leonum habent laniatum et fetorem naturalem. Tales erant heretici, qui animas hominum interficiebant, et malam famam de se emittebant. Et sicut bonis Christi predicatoribus  conuenit, Christi bonus odor sumus , sic econtrario istis erit pro suaui odore fetor.

Et habebant loricas sicut loricas ferreas. Per loricas obfirmata et dura peruersorum hominum corda monstrantur, quia sicut homo lorica munitur, ne ictibus telorum uulneretur, ita illi sua obstinatione muniuntur, ne sagitta ueritatis ad corda illorum ueniat, et ita defendunt perfidiam, sicut fideles ueritatem, sicque mendacio dediti, contemnunt obedire ueritati. Et notandum quam apta sit hereticorum in singulis speciebus comparatio, qui et in locustis elati et uani, et in caudis scorpionum uenenati, et in equis lasciui ac uani, et in humana facie simulatione callidi, et in capillis mulierum moribus incompositi, et in dentibus leonum fetidi, et in loricis ferreis  corde notantur perfidi. Et uox alarum earum sicut uox curruum equorum multorum currentium ad bellum. Quod superius per caudas, hoc designatur hic per alas locustarum, id est potentia hereticorum, uel doctrina electa, quam ipsi eligunt. Quarum uox etiam bene similis dicitur: curribus equorum currentium in bellum. Nam currus quando a stabulis prodeunt, diuisi ab inuicem et seiuncti incedere solent usquequo ad locum certaminis uenientes coniungantur, et pari uoto pugnent: Ita et heretici semetipsos diuidunt, et contrarios sibi errores proferunt, uerbi gratia: Photinus negat Christum ante Mariam fuisse, sed ex ipsa initium dicit eum sumpsisse, et uerum corpus habuisse. Econtra, Arius dicit eum ante secula natum et creaturam esse.  Similiter et ceteri uarios mendacii inueniunt errores ualde sibi contrarios: sed quamuis inter se dissideant, tamen unanimiter contra unitatem Ecclesie pugnant.

Et habebant caudas similes scorpionum, et aculei erant in caudis earum, et potestas earum nocere hominibus mensibus quinque. Per caudas, ut supra dictum est, potentia temporalis intelligitur, per quam nocent coniungentes suo errori principes huius seculi. uerum quod superius fuerat pretermissum de caudis scorpionum, hic adiungitur cum dicitur: Et aculei in caudis eorum. Quid sit aculeus in caudis locustarum, Paulus exponit cum dicit: Ubi est mors uictoria tua, ubi est aculeus tuus? Stimulus autem mortis peccatum est . Constat ergo quia  omnis illorum potentia et error et peccatum est. Quod sequitur, potestas earum nocere hominibus mensibus quinque, repetita sententia est, per quam presens uita iterato exprimitur. Et supra quidem potestatem locuste accepisse referuntur, ut mensibus quinque homines cruciarent, nec eos occiderent. Hic uero eorumdem mensium numero nocere hominibus facultatem habere perhibentur. Quod utique ibi de bonis, hic uero de malis intelligendum est, quia et illos cruciant, sed non occidunt: istos uero non cruciant, sed nocendo perimunt.

Et habebant super se regem angelum abyssi. Id est diabolum, qui est princeps omnium reproborum, ipse est rex super omnes filios superbie, non quo  ipse hominem creauerit aut regat, sed quo super eos dominationem exerceat, quos sibi per peccatum seruos addicit. Cui nomen Hebraice labbadon, Grece autem apollyon, Latine autem habet nomen exterminans. Quod in quibusdam codicibus inuenitur scriptum abadon, ubi scilicet primum est a, sed falso scriptum est, et uitio scriptoris factum; sed primum ibi ponendum l, et labbadon dicendum, sicut beatus Hieronymus dicit in Hebraicis interpretationibus. Quid sit autem Hebraice labbadon, Grece apollyon exprimitur cum subditur, Latine habet nomen exterminans. In his quippe nominibus diabolus intelligitur, qui homines exterminat, id est extra patriam celestem emittit, qui audituri sunt: Disceaite a me, maledicti, in ignem eternum . Exterminabuntur  enim iniusti, quibus hoc dicetur, id est eiicientur ab omni societate sanctorum. Legimus enim in Euangelio, quod super crucem Domini scriptum fuerat Grece, Hebraice et Latine, quia iste tres lingue tunc uigebant: Hic est iehsu rex Iudeorum . Ita et hic nomen diaboli, qui nouissimo tempore perditum hominem ingredietur, quique se Christum esse mentietur, tribus linguis exprimitur. Qui recte exterminans dicitur, quia sicut Christo congregandi, sic diabolo congruit nomen exterminandi. Unde est: Qui non colligit mecum, spargit .

ue unum abiit, et ecce ueniunt adhuc duo ue post hec. Legimus supra quod aquila uolans per medium celum, tria ue predixit futura quorum unum abiisse  describitur in narratione precedenti, uel in tribulatione que facta est temporibus sanctorum martyrum, adhuc uero duo restare dicuntur narranda, uel posteriore tempore sub antichristo adimplenda.

Et sextus angelus tuba cecinit, et audiui uocem unam ex cornibus altaris aurei, quod est ante oculos Dei dicentis sexto angelo qui habet tubam: Solue quatuor Angelos, qui alligati sunt in flumine magno Euphrate. Altare significat Ecclesiam, de qua fumus compunctionis ad Deum dirigitur. Bene altare aureum dicitur, quia profecto Ecclesia iustorum sempiterna sapientia illustratur, de qua Salomon dicit: Accipite sapientiam sicut aurum. Recte quoque ante oculos Dei esse dicitur, quia superno respectu semper illustratur, unde in psalmis dicitur: Oculi Domini  super iustos . Huius altaris cornua sunt omnes predicatores. Unde et in ueteri Testamento sepe legimus sanguinem super cornua altaris positum: significabantur enim in hoc sancti martyres proprio sanguine perfundendi. Unum hoc cornu altaris hic specialiter positum, debemus intelligere Dominum Iesum Christum mediatorem Dei et hominum, qui precepit sexto angelo, id est omni Ecclesie, ut soluat quatuor angelos, per quos quatuor regna principalia, et quatuor potestates illorum atque omne corpus diaboli intelligitur. Soluit uero Ecclesia quatuor angelos, id est omnes demones in capite suo, a quo audiuit in Petro: Quodcunque ligaueris super terram, erit ligatum et in celo .  Quaternarius numerus sepe pro uniuersitate ponitur, unde et in fine seculi a quatuor uentis celi electi per angelos assumi perhibentur. uel dicitur ei solue, id est soluendos predic tempore antichristi. Modo enim ligati sunt, quia non possunt nocere quantum uolunt, ex quo Dominus ueniens eis potestatem abstulit. Quo in loco considerandum est, quantum seuirent si soluti essent, qui modo etiam ligati tantum seuiunt. Tale est illud etiam in Euangelio de ficulnea, quod Dominus cultori dicit: Abscinde illam, id est predic abscindendam. Neque enim apostoli absciderunt Iudeos, sed abscindendos a Romanis predixerunt. Per flumen Euphratem, in quo angeli alligati sunt, potentia secularis intelligitur, quia in principibus huius seculi maxime diabolus  habitat, et in eis regnat. Euphrates quippe fluuius est Babylonie, qui in multa flumina diuisus, ingreditur Babyloniam. Medi et Persi diuiserunt hunc fluuium in multos riuos, et per eius alueum ingressi sunt Babyloniam. Quod flumen sepe in malam partem ponitur. In hoc loco uero, ut diximus, significat potentiam secularem, in qua diabolus alligatus predicitur nouissima persecutione, quia et impiis quantum uult nocere permittitur, usquequo nouissima persecutio adueniat.

Et soluti sunt, pro eo quod est soluentur, angeli, id est demones, et omne corpus diaboli. Qui parati erant in horam et diem et mensem et annum, ut occiderent tertiam partem hominum. Per horam dimidium annum intellige, per diem mensem et annum,  annos tres, quibus antichristus seuiet aduersus bonos. Ideo enim per horam, diem, mensem et annum illud tempus intelligi potest, quia et horis gradatim diem, et diebus menses, et mensibus certum est annum expleri. Parati sunt demones ut occidant tertiam partem hominum, quia nimirum nocendi opportunitatem semper prestolantur. Unde nec immerito de locustis premissum est, quod essent similes equis paratis ad prelium. Tertia autem pars ita ut supra intelligitur.

Et numerus equestris exercitus uicies millies dena millia. Et audiui numerum eorum. In hoc numero omnis multitudo intelligitur demonum et hominum. Equites itaque in hoc loco debemus intelligere demones, qui malis president et in eorum cordibus  habitant. uicies autem millies nichil aliud est quam uiginti millia. Tale est illud: Non dico tibi, Petre, usque septies, sed usque septuagies septies . Quod nichil aliud est, nisi septuaginta septem. Quando enim numerus per nomen transit, sicut uerbi gratia, cum dicitur septies septuaginta, summa numeri multiplicatur, et efficiuntur quadringenti nonaginta. Quando autem aduerbialiter proferuntur nichil aliud intelligitur, nisi quod ipse numerus sonat. Unde et in Genesi legitur: De Lamech uero septuagies septies ultio dabitur . uicies itaque millies omnes significat reprobos: dena autem millia omnes sanctos, qui decem uerba legis custodiunt. Et quia plures reprobi quam iusti, duplex numerus  reproborum opponitur contra simplicem numerum iustorum. De ipsis enim electis dicitur: Currus Dei decem millia. Duplex quoque est numerus reproborum, quia ex malignis spiritibus et reprobis constat hominibus. Et contra simplicem numerum iustorum ac paruissimum opponitur innumerabilis multitudo perfidorum hominum et demonum.

Et ita uidi equos in uisione, subaudis, sicut dixeram, et conscripsi. Et qui sedebant super eos, habebant loricas igneas et hyacinthinas et sulphureas. Per sessores equorum, intelliguntur demones, uel magistri errorum, heretici scilicet et potentes huius seculi quibus presidet diabolus, sicut Christus electis. De quibus scriptum est: Ascendes super equos tuos, et equitatus tuus sanitas est. In ipsis autem demonibus  uel errorum magistris, intelliguntur omnes reprobi, et per loricas pene et tormenta eterna figurantur, que a miseris nulla prece sunt euacuanda. Dicent enim in inferno gementes, Domine, Domine, aperi nobis. Sed non ideo misericordiam inuenient, quin potius audient: Nescio uos. Quas penas ineuitabiles non solum sustinebunt demones, sed etiam omnes reprobi. Hyacinthinas autem posuit pro eo, quod est fumeas. Ex igne enim fumus egreditur. Hoc etiam ipse color hyacinthinus indicat, qui speciem eris tenet, quia in inferno erit ignis inexstinguibilis. Erit et fumus qui miseros excecabit, ne ueram lucem iam uidere possint. Et sulphureas, id est putridas. Erit enim duplex ibi pena, caloris et frigoris. Unde Iob: Ad calorem nimium transeunt, ab aquis niuium  . Erit et fetor intolerabilis, quo cruciabuntur igne et sulphure exusti, atque a uermibus comesti. Et capita equorum tanquam capita leonum. Quia et animas  interficiunt, et fetorem male fame de se emittunt. Per capita autem equorum auctores intelliguntur errorum, qui et fortes sunt ad conterendos infirmos, et cum se simulant esse bonum odorem, fetoribus inueniuntur repleti. Ut enim supra meminimus, os leonum et corpora dilaniat, et naturalem fetorem egerit.

Et de ore ipsorum procedit ignis et fumus et sulphur. Ab his tribus plagis occisa est tertia pars hominum de igne et fumo et sulphure, que procedebant ex ore ipsorum. De ore autem eorum ignis et fumus et sulphur egrediens, tertiam partem hominum occidit,  quia uidelicet malorum predicatio sequacibus suis eterna supplicia preparat, que recte tormentum impiorum uocatur, per quam ad illud multitudo impiorum peruenit. Genus enim tropice locutionis ab eo quod procurat, illud quod procuratur, ostendens. De ore illorum procedit ignis, quia pro illorum doctrina hec omnia uentura sunt eis, qui eam suscipiunt. Cum autem in illam incurrerint, tunc experientur quam amara mors sit, semper igne cremari, nec funditus mori, semper fumum pati, lucem nunquam uidere, semper fetoribus repleri, suauitatis nichil adoleri. Ideoque horrenda prorsus peruersorum sunt dogmata, quibus peruenitur ad talia.

Potestas enim equorum in ore ipsorum est, et  in caudis eorum. Quia per suam predicationem peruersam suadendo decipiunt, et temporalibus potestatibus fulti, per ea que retro sunt, exaltantur. Per caudam quippe, ut supra dictum est, potestas terrena exprimitur, que in temporalibus rebus letatur, que postponende sunt omnibus qui ad ea que in ante sunt se extendere nituntur. In ore uero illud quod per os fit intelligitur. Potestas ergo eorum in ore eorum est, et in caudis ipsorum, quia quos non possunt decipere per prauitatem erroris, decipiunt per principes huius seculi. Unde subditur: Nam caude eorum similes serpentibus, habentes capita, et in his nocent. Legimus in Genesi, quod diabolus serpentem indutus mulierem decepit fraude male suasionis. Tales sunt et isti errorum magistri, qui sua peruersa  doctrina decipiunt quos possunt, et quia eos quos subuertere nequeunt per prauitatem erroris, opprimunt per potentiam seculi, bene caude illorum similes serpentibus dicuntur. Habentes capita, per que principes huius seculi figurantur, quos sibi heretici coniungunt, ut catholicos a fide subuertant. Unde et alia translatio habet: Caude eorum similes sunt draconibus. Per dracones quippe qui pene immaniores sunt omnibus bestiis, aperte seculi designatur potestas, quam Ezechiel  ex persona Domini loquens ad Pharaonem regem Aegypti demonstrat dicens: Ecce ego ad te, Pharao, draco magne. Et Ieremias  ex persona Ierusalem de Nabuchodonosor: Comedit me, deuorauit me, absorbuit me quasi draco. Principum ergo patrociniis fulti magistri errorum  amplius nocent, quam si solo sermone suaderent.

Et ceteri homines, id est, pagani, qui non sunt occisi in his plagis. Hoc est, non sunt decepti ab hereticis,  ut in anima moriantur, neque penitentiam egerunt de operibus manuum suarum, ut non adorarent demonia et simulacra aurea et lapidea et lignea, que neque uidere possunt, neque audire, neque ambulare, et non egerunt penitentiam ab homicidiis suis, neque a fornicatione sua, neque a furtis suis. Subaudi, similiter peribunt igne, sulphure fumo. Ac si diceret: Et hi tales ad supradictum pertinere numerum uidentur. Heretici quippe tantummodo Christianos decipiebant et Iudeos, non tamen paganos; sed quia ipsi non cognouerunt Deum, cum hoc utique possent facere per naturalem legem, similiter damnabuntur. Unde considerandum est, qua pena plectendi sunt, qui habentes Dei notitiam, fidem et scientiam et hec omnia contemnunt, si illi etiam damnabuntur, qui  horum omnium nichil habuerunt, et solummodo, quia per naturalem legem Deum non cognouerunt peribunt. Cum enim debuissent considerare et attendere, ut Creatorem celi et terre et omnium rerum colerent et adorarent, relinquentes Creatorem, ceperunt adorare opera manuum suarum aurea et lapidea et lignea, que neque uidere possunt, neque audire, quia spiritus non est in eis. Et non egerunt penitentiam a suis homicidiis, quibus interficiebant multos, et sanguinem filiorum suorum et filiarum suarum fundebant et offerebant demoniis, neque a fornicatione sua duplici, ut ab immunditia carnis cessarent, aut ab idololatria, neque a furtis suis, quia sibi inuicem unusquisque que poterat, furabatur. De quorum profecto conuersatione impenitenti,  nunc operis intentio non sinit amplius loqui, presertim cum et hic liber in longum protractus debiti finis terminum exspectet.



LIBER TERTIUS.



CAPUT X.


Et uidi alium angelum fortem descendentem de celo, amictum nube, et iris in capite eius. Angelus Christus est, nuntius paterne uoluntatis. Et quia eterne uite nouus nuntius aduenit, noua nuntiauit, noua promisit, noua fidelibus suis contulit. Unde et  per prophetam magni consilii angelus dicitur. Huius sacerdotis membra sunt illi etiam, de quibus scriptum est: Labia sacerdotis custodiunt scientiam . In eo autem quod alium angelum Ioannes uidisse se dicit, non est rei diuersitas, sed ordo uisionis, et consuetudo recapitulationis. Alium enim angelum uidit, quia aliam uisionem sub alio intellectu enarrandam repetiuit. Fortis autem dicitur, quia ad bellandas uenit ereas potestates. De quo Psalmista ex persona angelorum : Quis est iste rex glorie? Et respondens: Dominus, inquit, fortis et potens, Dominus potens in prelio . Sed cum Dominus ubique sit, iuxta illud, Celum et terram ego impleo , et extra celum et terram non sit locus, quomodo  descendit de celo? Ad quod procul dubio dicendum, quia descensio illius nichil aliud fuit, nisi humilitatis eius incarnatio. Nube autem amictus apparuit angelus, quia nimirum carne indutus, inter homines apparuit Dominus. De qua propheta: Ecce Dominus ascendet super nubem leuem, et ingredietur  Aegyptum . Super nubem quippe leuem ascendit, quando carnem sine grauedine peccati assumpsit. Caput uero angeli diuinitas intelligitur Filii Dei, iuxta illud: Caput Christi Deus. Iris autem, sicut et supra diximus Grece, Latine arcus dicitur, quia diuersis coloribus in nube apparere uidetur, et est signum propitiationis a tempore diluuii positum inter Deum et homines. Tuncque fit arcus in celo, cum radiis solis imbrifera nubes fuerit illustrata, quia dum claritas lucis eterne, et sol iustitie carnem assumpsit, reconciliatio facta est mundo. In arcu quoque duo sunt colores principales, ceruleus scilicet et igneus, per quos duo iudicia significantur. In uno scilicet diluuium precedens, in altero uero ignis subsequens. Possunt et in arcu  mysteria figurari baptismatis, quo baptizamur aquis in memoria passionis Filii Dei, sicque percipimus gratiam Spiritus sancti, de quo Dominus dicit: Ignem ueni mittere in terram . In capite itaque angeli iris erat, quia in potestate uerbi propitiatio Filii Dei constabat. Et facies eius sicut sol. Quia in facie cognitio est hominis, per faciem angeli incarnatio Filii Dei intelligitur, quia nisi ille carnem assumeret, nemo hominum illum cognosceret. Hanc manifestam in facie cognitionem Psalmista optabat fieri cum dicebat: Ostende faciem tuam et salui erimus . Non autem ut sol iste uisibilis facies Christi fulget, sed multo amplius, quia et de electis dictum est: Fulgebunt iusti sicut sol in regno Patris sui . Et quidem erunt electi similes angelis,  non tamen ita similes, quod equales Filio Dei. Nam et in monte coram tribus discipulis transfiguratus, futura membra sua iam in seipso ostendit. Sed non sine causa Christus soli comparatur. Sol quippe habet ortum et occasum. Unde Salomon: Oritur sol et occidit, et ad locum suum reuertitur, ibique renascens gyrat per meridiem, et flectitur ad aquilonem . Sol enim optus est, quando Christus natus est. uenit ad occasum, quando pro nobis mortuus est, sicque rediit ad ortum, quia eius humanitas ex passione mortis, ad gloriam resurrectionis redisse probatur, ibique renascens gyrat per meridiem, quia resurgens a mortuis, calore fidei et Spiritus sancti corda discipulorum illustrauit. Iure enim illi meridies uocantur, in quibus sol iustitie  ampliorem Spiritus infundit calorem. Per meridiem quoque gyrans ad aquilonem flectitur, quia ad colligendam gentilitatem, apostolorum predicatione perducitur, in qua frigidus uentus ille dominabatur, qui in superbiam elatus, primus dixisse probatur: Ponam sedem meam ad aquilonem. Quodque subditur, Lustrans omnia pergit Spiritus, ad hoc pertinet, quod totus mundus predicatione plenus esse ostenditur; unde est: uox tonitrui tui in rota, illuxerunt coruscationes tue orbi terre . Et ad circulos suos reuertitur, quia post aggregationem gentium illuminabitur etiam multitudo Iudeorum, et cum plenitudo gentium intrauerit, tunc omnis Isrel saluus erit. Possunt et per faciem angeli membra Redemptoris intelligi, non qualia nunc sunt in terris,  sed qualia futura sunt in celis. Unde est: Tunc iusti fulgebunt sicut sol. Quia enim Dominus et Ecclesia una persona est, non inconuenienter ipsa in facie angeli ut sol lucere perhibetur. Et pedes eius tanquam columne ignis. Per pedes angeli predicatores intelliguntur, in quibus per totum mundum incarnata Dei sapientia ambulauit. De quibus dicitur: Illi autem profecti predicauerunt ubique. De quibus et dicitur: Quam speciosi pedes euangelizantium pacem . Qui bene etiam columne et igni comparantur, quia et more columnarum superimpositum Ecclesie edificium portant, et Spiritu sancto accensi, corda auditorum ad amorem Dei predicando inflammant. Quia ergo ad predicationem  mittuntur, recte pedes; quia uero ad amorem Dei illos quibus predicant accendunt, bene ignis; quia super edificium Ecclesie construuntur, apte columne uocantur. Quia enim columne sunt, testatur Paulus cum dicit: Petrus et Iacobus et Ioannes, qui uidebantur columne esse, dextras mihi dederunt et Barnabe . Hinc et per Psalmistam dicitur: Ego confirmaui columnas eius .

Et habebat in manu sua librum apertum. Superius legimus quod uiderit librum signatum sigillis septem, per quem uetus Testamentum designatur, plenum multimoda obscuritate. Hic autem per libellum apertum iam Nouum Testamentum significatur, quod apertum est in manu Dei, id est operatione ipsius reseratum. Manus enim illa operatio est nostre salutis. Et quia in superori libro noscuntur latuisse  secreta, apte nunc in libello aperto Noui Testamenti reuelata claruisse significatur gratia, ipse enim apparens in carne, que intelligitur per faciem angeli, ea que latebant nascendo, moriendo, a mortuis resurgendo, et ad celos ascendendo aperuit. Et posuit pedem suum dextrum super mare, sinistrum autem super terram. Per dextrum pedem illa significantur membra, que nullis aduersitatibus franguntur, nec ullis successibus extolluntur, id est apostoli, martyres et ceteri, qui potestatem habent calcandi super omnem uirtutem inimici. Tales super mare, hoc est, super hunc mundum constituuntur, quia omnes malorum persecutiones perferunt, et non succumbunt. Per sinistrum autem pedem qui supra terram ponitur,  intelliguntur confessores, sicut Remigius, Germanus, Martinus et ceteri, qui pacis tempore uixerunt, nec publicum pertulerunt martyrium, quia super terram, hoc est, soliditatem fidei sunt locati. Deus enim uicissitudines temporum disposuit in Ecclesia, membra fortioro scilicet super fluctus maris. Infirmiora uero super soliditatem terre constituens. Sic et huius seculi principes, ubi fortior est impetus belli, fortissimos milites preparant.

Et clamauit uoce magna quemadmodum cum leo rugit. Leo cum rugit, omnes bestie timent. Et ipse in sua fortitudine ostenditur. Clamauit Christus, leo appellatus propter fortitudinem, siue per se, siue per suos predicatores, cum dixit: Omnis arbor que  non facit fructum bonum excidetur et in ignem mittetur . Et iterum: Penitentiam agite, appropinquauit enim regnum celorum . Et hac sua uoce fortitudinem suam demonstrauit, dum multos sibi subiecit, bestias quoque, id est bestiales et feroces homines timore concussit. Quod autem fecit Christus, fecerunt et eius apostoli, eterna tormenta predicando peccatoribus, et feroces homines ad fidem illius sua doctrina conuertendo. Et cum clamasset, locuta sunt septem tonitrua uoces suas. Quid per septem tonitrua, nisi uniuersalis Ecclesia in suis predicatoribus intelligitur septiformi Spiritu repleta? Unde et bene clamauit leo prius, ac postea septem tonitrua sunt locuta, quia uidelicet prius predicauit  Christus, deinde Apostoli et ceteri doctores ad eius uocem profecti, predicauerunt ubique. Bene autem septem tonitrua uoces suas loqui perhibentur, quia sancta predicatio non Iudeorum fabulas, non philosophorum nenias, non hereticorum uersutias in suis dogmatibus recepit, sed propriis sensibus ut est edita, semetipsam iam in auditorum cordibus per sanctos predicatores diffudit. Possunt autem et in septem tonitruis specialiter apostoli sancti intelligi, qui in rota huius seculi tonant, quia alta et profunda et obscura et terribilia loquuntur. Unde et eorum numerus ex partibus septenarii conficitur, id est, ex pari quaternario et impari ternario. Siue enim tria per quatuor, siue quatuor per tria ducantur, ad duodenarium numerum peruenitur, quia  uidelicet per ipsos duodecim apostolos fides sancte Trinitatis intonuit per quadripartitum orbem, qui missi sunt predicare tria summa per quatuor infima.

Et cum locuta fuissent septem tonitrua uoces suas, scripturus eram. Et audiui uocem de celo dicentem mihi: Signa que locuta sunt septem tonitrua, et noli ea scribere. Quia audierat Ioannes superius. Quod uides scribe in libro, uoluit etiam ea que audiuit a septem tonitruis scribere, sed dictum est ei, signa, id est sigilla que locuta sunt septem tonitrua, et noli ea scribere. Ubi merito queritur, quare illi hoc dicatur, cum in Ioanne omnes doctores figurentur, qui utique non debent diuina eloquia sigillare, ut non ad aliorum manifestentur utilitatem. uerum dicendum  est, quia quod nos sub sigillo signamus, non omnibus notum esse uolumus, sed solummodo familiaribus, et quibus credere nos pro certo posse scimus. Quod autem palam dicimus, et non sigillamus, ad multorum notitiam ducimus. Dicitur Ioanni, et in illo omni ordini doctorum, ne scribat que locuta sunt septem tonitrua, quia non omnibus sunt manifestanda diuina eloquia. Pro temporibus enim abscondenda sunt, ne fiat contra preceptum Domini, quo ait: Nolite sanctum dare canibus neque mittatis margaritas uestras ante porcos . Simplicibus quoque debent discrete, et secundum capacitatem singulorum distribui, quia alii lactis potum suscipiunt, alii uero solidum cibum percipere possunt.  Unde ipse Dominus discipulis dicit: Adhuc multa habeo uobis dicere, sed non potestis portare modo . Et iterum: Fidelis seruus et prudens, qui dat conseruis suis in tempore tritici mensuram . Dicatur ergo Ioanni signa que locuta sunt septem tonitrua, et noli ea scribere, et in illo omni choro doctorum ac si diceret: Eloquiorum Dei sacramenta sic intra mentis secretum tege, quatenus ne aut hi qui non debent ad eorum cognitionem perueniant, aut hi qui debent cum discretione et moderatione eorum notitiam capiant.

Et angelus quem uidi stantem super mare et super terram, leuauit manum suam ad celum, et iurauit per uiuentem in secula seculorum. Cum Dominus in Euangelio iurare prohibeat, dicens: Nolite iurare neque  per celum neque per terram, sed sit sermo uester, es est, non non: quod enim amplius est, a malo es. . Quid est quod ipse manum ad celum leuans, iurat per uiuentem in secula seculorum. Sed sciendum quia homines recte iurare prohibentur, quia sepe in iuramento falluntur: non enim homines a iuramento Deus cohibuisset, si in eo peccatum deesse cognouisset. Deus itaque iurare potest, qui non mentitur aliquando. Iuramentum autem eius est omnis sermo illius, quia quidquid loquitur, absque ulia ambiguitate completur. Per manum autem angeli, ut supra diximus, intelligitur operatio Filii Dei, et dispensatio humane redemptionis. Leuauit itaque angelus manum in celum, quando Filius Dei carnem quam pro nobis assumpsit, ad dexteram  Patris eleuauit. Hinc scriptum est: Leuabo in celum manum meam, et iurabo per dexteram meam, ac si diceret: Assumptam a uerbo carnem ad celos eleuabo, et per utramque naturam scilicet uerbi et hominis, queque futura sunt roborabo. Iurauit per uiuentem in secula seculorum, id est per Deum Patrem, quando se et Patrem unum ostendit, dicens : Ego in Patre et Pater in me est. Et quando etiam omnia sua opera ad Deum retulit, dicens: Pater, in me manens, ipse facit opera. De quo etiam subditur: Qui creauit celum et ea que in eo sunt, id est, solem et lunam et cetera sidera. Et terram et ea que in ea sunt, id est, homines, bestias, aues et cetera usque ad uermiculum. Et mare et ea que in eo sunt. Cete scilicet et pisces diuersi generis.  Quo in loco hereticorum perfidia damnatur, qui non uerentur asserere, quedam a bono Deo, quedam uero a principe facta tenebrarum. Sed et cum subiungit, Quia tempus non erit amplius, questionem nobis facit, maxime cum Psalmista de reprobis dicat: Inimici Domini mentiti sunt ei, et erit tempus eorum in secula . Si enim impiorum tempus erit in secula, quomodo tempus iam non erit? Ad quod dicendum, quia iustis non erit tempus, id est, mutabilitas aliqua, quia immutabiles erunt in mente, et incorruptibiles in corpore. Tempus quippe est uicissitudo dierum ac noctium. Ideoque ibi iam tempus non erit, ubi nulla uarietas cuiuslibet rei. Iusti uero immutabiles existent, quia in eterna claritate et in indeficienti luce permanebunt;  unde Psalmista: Ordinatione tua perseuerat dies . Impii autem tempus habebunt, quia semper per uaria tormenta mutabuntur, et ad calorem nimium transibunt ab aquis niuium. Quod ergo Dominus de iustis negat, hoc de iniustis Psalmista affirmat.

Sed in diebus uocis septimi angeli cum ceperit tuba canere. Id est cum ceperit sancta Ecclesia ultimam suam predicationem diffundere. Consummabitur mysterium Dei. Id est perficietur quidquid modo latet, quia consummatio hic non abolitionem significat, sed perfectionem. Mysterium autem appellatur illud, quod oculus non uidit, nec auris audiuit, nec in cor hominis ascendit , quod tunc consummabitur, id est  perficietur, cum et iustis bona, et iniustis data fuerint tormenta ante preparata, sicut euangelizauit per seruos suos prophetas. Omnis enim intentio prophetarum principaliter de Domini aduentu fuit, et seculi consummatione. Ideoque tunc perficietur, quod ante predictum est per illos. Et audiui uocem iterum de celo loquentem mecum, et dicentem: uade et accipe librum de manu angeli stantis supra mare et supra terram. Et angelus qui tenet librum apertum Christus est, et ipse qui inuitat Ioannem ut uadat ad angelum Christus est; ipse enim tenet librum apertum, quia ipse reuelauit omnia que latebant in ueteri Testamento, de eius natiuitate, passione, morte et resurrectione. uox ergo illa que facta est ad Ioannem nichil aliud intelligitur, nisi interna inspiratio qua  Deus inspirat cordibus fidelium ut accedant ad eum, iuxta illud: Accedite ad eum et illuminamini . Nam et quod Ioanni dicitur, omnibus utique dicitur, qui reuelata facie gloriam Domini contemplantur. Isti enim tales apertum habent libellum, ideoque illis dicitur, ut accedant ad angelum non gressibus corporis, sed passibus fidei et mentis. Nec mirum si ipse Christus de se tanquam de alio loquitur, cum et sancti in Scripturis sepissime de se quoties magna dicunt, sic loquuntur quasi de alio. Unde est, Erat Moyses uir mitissimus super omnes qui morabantur in terra . Et Iob: uir erat in terra Hus nomine Iob, simplex, rectus ac recedens a malo . Et ipse Ioannes: Hic est discipulus ille quem diligebat iehsu . Bene quoque ipsa  uox non de terra, sed de celo sonuit, quia qui de terra est, de terra loquitur. Quod uero sequitur, stantis supra mare et supra terram, superius expositum est.

Et abii ad angelum, dicens ei ut daret mihi librum. Iubentis quippe Dei uocem paratissimus sanctorum sequitur effectus, quia pergunt ad angelum, id est, accedunt fide et deuotione ad Christum, poscentes sibi dari librum ab eo, qui aperit ora mutorum, et linguas infantium facit disertas. Ex hoc Iacobus: Si quis indiget sapientia, postulet a Deo qui dat omnibus, et non improperat, et dabitur ei . Et dixit mihi, accipe librum et deuora illum. Acceptum librum deuorare est, cum auiditate Scripturam secretis recondere uisceribus. Ubi notandum quia  non dicit, accipe et bibe illum, sed deuora, id est manduca auide. Scriptura enim sacra in quibusdam locis potus est, in quibusdam uero cibus. In rebus obscurioribus, que intelligi sine expositione non possunt, cibus est, quia ueluti mandendo, legendo, et ruminando sumitur; in apertioribus uero que intelligi sine expositione possunt, ibi potus est: potum enim non mandendo glutimus. Apertiora ergo et manifestiora bibimus, que etiam non exposita intelligere ualemus. Et quanquam sancti apostoli, et ipse Ioannes aperte cognoscerent Dei sacramenta, tamen quia adhuc expositione indigebant, qualiter ad eum pertinerent, nequaquam dicitur Ioanni bibe, sed deuora, ac si apertius diceretur, pertracta et  intellige, id est prius mande, et sic degluti. Quod sancti patres fecerunt, Augustinus scilicet, Gregorius, et ceteri, quorum nunc expositionibus utimur. Et faciet amaricare uentrem tuum, sed in ore tuo erit dulce tanquam mel. Preposterus ordo est in hoc loco: Prius enim in ore cibus assumitur, et sic demum ad inferiora uentris traiicitur. Hec omnia in sequentibus exponentur.

Et accepi librum de manu angeli, et deuoraui eum, et erat in ore meo tanquam mel dulce. Et cum deuorassem eum, amaricatus est uenter meus. Qui alii per os Ecclesie figurantur, nisi sancti predicatores, qui die ac nocte legem Domini meditantur, et possunt dicere: Quam dulcia faucibus meis eloquia tua super mel et fauum!  Per uentrem uero seculares  homines intelliguntur, uentri et uoluptatibus suis seruientes, de quibus Apostolus: Quorum Deus uenter est . Tales enim aliquando auide per os predicatorum diuina uerba suscipiunt: sed quia terrenis uoluptatibus deseruiunt, sermo Dei qui in ore doctorum fuerat illis tanquam mel dulce, in uentre amarescit, sicut  cum audiunt: Non concupisces uxorem proximi tui, non domum, non agrum; et: Si quis non oderit patrem, aut matrem, aut uxorem, filios et filias, non potest meus esse discipulus . Et iterum: Si quis uult post me uenire, abneget semetipsum . Amarescunt illis diuina eloquia, quia desperant se hoc posse facere, uoluptatibus suis uolentes deseruire. Aliter: Ipsis sanctis predicatoribus dulcis est sermo Dei in  ore ad predicandum, ad meditandum, ad exponendum; sed dum coguntur ea complere operibus, que docent uerbis, uertitur illis in amaritudinem. In ore quoque predicatorum dulcis est sermo  ad legendum, ad exponendum; sed dum pro ipsa sua predicatione contemnuntur, et insuper affliguntur, et diuersis modis cruciantur, in uentre eorum conuertitur in amaritudinem, quia contristantur in mente simul, et de uexatione et de contemptorum damnatione, unde Apostolus: Tristitia est mihi magna et ingens dolor cordi meo . Qnod enim uenter secretum cordis significet, Ieremias ostendit, qui cum dixisset, uentrem meum doleo, continuo subiecit, sensus cordis mei conturbati sunt in me . Neque enim ad salutem populi pertineret,  si uentrem se corporeum dolere predicaret, sed uentrem doluit, quia mentis afflictionem sensit. uel certe acceptus liber et comestus in amaritudinem uertitur, cum quilibet doctor ex sua predicatione penitentes conuersos aspiciens, mentis affectu illis coniungitur, et cum Apostolo dolet cum dolentibus, flet cum flentibus. uel certe dulcis est nobis, cum gaudia patrie celestis promittit; amarus uero cum austera precepta, per que ad eamdem patriam perueniamus indicit. Dulce quippe est audire: Fulgebunt iusti sicut sol in regno Patris sui . Amarum autem: Nisi efficiamini sicut paruuli, non intrabitis in regnum celorum . Item dulce est audire: Scimus quoniam cum apparuerit, similes ei erimus, quoniam  uidebimus eum sicuti est . Amarum autem: Qui dicit se in Christo manere, debet sicut ille ambulauit et ipse ambulare . Dulce fuit apostolis: In regeneratione cum sederit Filius hominis in sede maiestatis sue, sedebitis et uos super sedes duodecim . Amarum fuit illis: Qui uult inter uos esse maior, sit omnium seruus .

Et dicit mihi: Oportet te iterum prophetare populis et gentibus et linguis et regibus multis. Ioannes pene omnia, imo omnia que in hoc libro premissa sunt non specialiter ex sua, sed generaliter ex electorum protulit persona; nunc autem que in hoc uersu narrantur, et sue et aliorum personis congruere docet. Quando enim ista uidit, in Pathmos insula relegatus erat, et ideo ei dicitur: Oportet te iterum prophetare  populis et gentibus et linguis et regibus. Ac si ei diuina uox diceret: Non morieris in hac insula, ut tu putas, sed iterum prophetabis, et hanc Apocalypsin quam uidisti, manu tua scribes, et alios docebis, nec solum hanc prophetiam annuntiabis, sed altius ceteris ad erudiendam fidem sanctorum Euangelium scribes. Iterum autem dicit, quia uidelicet iam hoc fecerat coram regibus et gentibus, unde et a Domitiano impiissimo Cesare, et in feruentis olei dolium missus est, et in eamdem insulam exsilio deportatus, ubi etiam hanc Apocalypsin uidit. Nam cum iam prouecte esset etatis, et putaret se celerius ad Christum e mundo migrare, interfecto Domitiano, et cuncta eius iussione cassata reuersus est Ephesum, ubi et prefatam Apocalypsin Ecclesiis  tradidit legendam. Ebione autem, ualentino et Cerintho contra Christum oblatrantibus, episcoporum precibus flexus, indicto triduano ieiunio, Euangelium etiam scripsit, et ideo tot populis et gentibus predicauit, quia eius predicatio ad multorum notitiam peruenit. Sed que illi specialiter ascribuntur, generaliter predicatoribus deputantur, ad quorum personam dicit: Oportet te iterum predicare populis, quia nimirum aliis ad Christum migrantibus, electorum Ecclesia in subsequentibus predicatoribus iterum non desinit predicare. Prophetare autem intelligere debemus predicare, sicut et Paulus dicit: Prophete duo dicant uel tres, et ceteri diiudicent . uel certe propterea iterum Ioannes prophetare iubetur, ut quod doctores Ecclesie predicant  ore, facto iterato clament. Oportet enim ut hi qui uerba uite credentibus nuntiant, operibus etiam uite clamare non desistant.



CAPUT XI.

Et datus est mihi calamus similis uirge. Hec uerba sicut conueniunt Ioanni, similiter conueniunt omni ordini predicatorum. Per calamum autem, id quod calamo efficitur intelligere debemus, id est diuinam Scripturam, quia antiqui calamo scribebant. Unde bene ipse calamus non inanis, sed similis uirge dicitur. In uirga enim rectitudo sacre Scripture intelligitur, in qua nullum est mendacium, nullus error, sicut in philosophorum libris, Iudeorum et hereticorum,  quorum doctrina plena est mendacio. Sacra autem Scriptura ex omni parte est recta, atque ideo bene uirge comparatur, iuxta quod Psalmista dicit: uirga recta est uirga regni tui . Aliter: Reges in signum potentie sue uirgam in manibus portant, per quam regia illorum potestas exprimitur. Recte ergo calamus, id est diuina Scriptura uirge comparatur, que suis obseruatoribus regnum promittit, dicens: Beati pauperes spiritu, quoniam ipsorum est regnum celorum , et multa similia. Et istud regnum quod celestis predicatio promittit, in inflexibili iustitia perseuerat. Postquam autem datus est ei calamus, diuina uox dicit illi: Surge, uidelicet ad predicationis officium, et noli iacere in imis uitiorum, quia, ut supra dictum est, quod Ioanni  dicitur, omnibus ueritatis predicatoribus conuenit, qui quod uerbis predicant, factis iterato clamare debent. Et metire templum Dei ac altare. Templum Dei ipsa est Ecclesia, cui Apostolus dicit: Templum Dei sanctum est, quod estis uos . Altare autem in templo, eminentiores significat in Ecclesia fideles, id est uirgines, continentes, et seculo renuntiantes. Sicut enim altare in templo est, ita uita religiosorum in plebe fidelium consistens, in quibus principaliter iugis atque indeficiens sancte compunctionis permanet ignis. Quod autem sequitur, et adorantes in eo, tale est, tanquam subaudiretur et in templo, et in altari adorantes metire. Quo nimirum dicto illi exprimuntur, qui in spiritu et ueritate adorant Patrem, sicut Dominus dicit. Dicitur itaque omni ordini  doctorum: Surge ad potiora opera, metire templum et altare et adorantes in eo, hoc est, unicuique professioni et ordini, secundum suam dignitatem et locum annuntia uerbum Dei, ut  uirginibus dicito: Beate estis que respuistis nuptiale consortium, unde et habebitis societatem angelorum; et que non habetis in terra sponsum, habebitis in celo sponsum Christum Deum et hominem uicturum in eternum. Dicito etiam seculo renuntiantibus: Beati estis qui, Euangelici precepti non immemores, cuncta terrena pro Christo reliquistis, sequentes eum, a quo thesaurum in celo indeficientem percipietis. Continentibus uero: Beati qui post licitum nuptiarum, sectantes continentiam, internumerari contenditis his, de quibus merito dicitur: uirgines  enim sunt, et sequuntur agnum quocunque ierit . uel altare generaliter sanctam Ecclesiam accipiamus, in quo Deo quotidie sacrificium laudis, et incensum orationis offertur. Metire templum et altare, id est secundum capacitatem uniuscuiusque sermonem profer, simplicibus simpliciora, perfectis alta et profunda committens.

Atrium autem quod est foris templum eiice foras, et ne metiaris illud. Miranda prorsus locutio talis, quod illud foras eiici precipit, quod foris esse ostenditur. Quomodo enim foras eiici potest, si intus non est? Sed tale est hoc, quale et illud: Deleantur de libro uiuentium, id est, non scribantur in eo. Ita ergo et hic dicitur, Atrium uero eiice foras, id est, noli illud  computare intus. Per atrium autem quod foris est, intelliguntur heretici, pagani, et Iudei, quibus ad sancta sanctorum nullus patet ingressus, de quibus Paulus dicit: Quid autem mihi de his qui foris sunt iudicare?  Dicatur ergo, ne metiaris atrium quod foris est, id est, noli tales computare in numero sanctorum, quoniam datum est gentibus. Id est, communi tormento peribunt, et inter eos reputabuntur qui idola colunt, quoniam et illi simulacra colere uidentur, mendacium pro ueritate tenentes. Iudei se dicunt credere in Deum Patrem, sed mentiuntur, quia qui non habet Filium, nec Patrem habet, et qui non honorificat Filium, non honorificat Patrem qui misit illum. Mendacium ergo colunt, qui ueritatem non adorant. Heretici quoque diuersos errores de  Domino fatentur, unde quia a ueritate recedunt, similes gentibus habentur, uerbi gratia: Sabellius dicit quod idem sit Pater qui Filius, et quia duas non uult intelligere personas in Patre et Filio, similis est et etiam deterior paganis. Photinus quoque affirmat eum purum hominem, nec fuisse ante Mariam, et iste similis est gentibus, qui simulacrum hominis mortui se adorare fatetur, dum solummodo Christum hominem fuisse dicit, et Deum negat. Et ideo isti tales atque eorum similes, uelint nolint, in illorum transeunt numerum, qui imagines mortuorum adorant hominum, presertim cum singulis partibus mendacium sit quod tenent. Similiter qui fidem quam habent operibus destruunt, in numero infidelium reputantur. Et ciuitatem sanctam calcabunt, ipsa  scilicet atria. Mensibus quadraginta duobus. Ciuitas sancta olim appellabatur Hierusalem, iuxta illud Euangelii: Multa corpora sanctorum qui dormierant, surrexerunt et apparuerunt multis in sancta ciuitate . uerumtamen hic non de illa dicitur, sed potius de Ecclesia, de qua scriptum est: Gloriosa dicta sunt de te, ciuitas Dei . Hanc ciuitatem calcant, id est comprimunt atria, id est heretici, pagani, Iudei, et falsi fratres, et uerbo et tormento; sed sicut silex calcata pedibus hominum, elimari potest, comminui non potest, et tanto magis elimatur, quanto magis calcatur: ita sancta Ecclesia ex persecutione perfidorum robustior redditur et luculentior, unde Apostolus: Quando infirmor, tunc fortior sum et potens . Quadraginta duos  menses possumus specialiter referre ad spatium trium annorum et dimidii, quando sub Antichristo acerbius calcabitur, et comprimetur Ecclesia ab impiis. Nam in tribus annis et dimidio quadraginta duo menses continentur, quo numero etiam omne presens tempus intelligitur, propter sex mundi etates, et septem dies, quibus omne presens tempus uoluitur. Sexies enim septem quadraginta duo faciunt. Aliter: Legimus in ueteri Testamento, quod populus Isrel quadragesima et secunda mansione ingressus est terram repromissionis, et quia in figura omnia contingebant illis, utique et hoc iter ad nos pertinet, qui in itinere deserti moramur, et ad patriam repromissionis tendimus post Rubri maris baptismum, in  quo submersus est Pharao cum suis exercitibus, id est diabolus cum omnibus peccatis originalibus. Quod ergo ibi per quadraginta duas mansiones in figura factum precessit, hoc hic per menses figurata locutio expressit. Mensibus ergo quadraginta duobus calcatur ciuitas, quia quandiu in presentis uite itinere transit, persecutionem ab impiis sustinet Ecclesia.

Et dabo duobus testibus meis, et prophetabunt, id est dabo ut prophetent, diebus mille ducentis sexaginta. Hic etiam et in numero dierum, qui iuncti faciunt annos tres et dimidium, et in aduentu etiam et prophetia duorum testium manifeste ostenditur persecutio, et regnum Antichristi. De his quippe duobus testibus Dominus per Malachiam prophetam  dicit: Ecce ego mittam uobis Enoch et Eliam, ut conuertant corda patrum ad filios, et cor filiorum ad patres eorum . Et in euangelio ipse Dominus: Elias ueniens restituet uobis omnia . Isti ergo uenientes prophetabunt, id est predicabunt, quia, ut supra dictum est, prophetare aliquando ponitur pro predicare. Diebus mille ducentis sexaginta, id est tribus annis et dimidio, qui interficientur ab antichristo. Amicti saccis, quia penitentiam quam predicabunt ore, etiam habitu ostendent, sicut fecit beatus Ioannes, qui erat indutus pilis camelorum. Sed in his duobus testibus omnis Ecclesia comprehenditur in suis predicatoribus, que per omne tempus istius uite prophetat et predicat mysteria Filii Dei, siue nunc scilicet, siue in  extremis temporibus. Bene autem Ecclesia in duobus testibus figuratur, propter duo Testamenta uidelicet, quibus roboratur; uel quia ex duobus populis constat, et duobus preceptis caritatis uiuificatur; siue etiam propter duo martyrii genera. In saccis uero humilitas sanctorum exprimitur, qui, licet sint magistri, peccatores se esse fatentur; nam cilicium criminosis conuenit. uel certe, quia sanctorum uita reprobis uidebitur despecta, ideo saccis induti perhibentur. Et hoc est quod in hac eadem Apocalypsi dicitur, Sol factus est niger tanquam saccus cilicinus .

Hi sunt due oliue et duo candelabra in conspectu Domini terre stantes. Ipsi specialiter duo, Enoch scilicet et Elias, due oliue appellantur propter  unctionem Spiritus sancti, qua sunt delibuti. Dicuntur etiam et candelabra, quia lucebunt, aliisque lumen ueritatis ostendent et uerbo et opere. Generaliter omnes sancti Ecclesie in his duobus comprehenduntur, qui tempore baptismatis et manuum impositione episcoporum acceperunt Spiritum sanctum. Dicuntur autem due oliue, cum una sit oliua, id est, uniuersalis Ecclesia, iuxta illud: Ego autem sicut oliua fructifera in domo Dei , propter duo Testamenta, uel dilectionem Dei et proximi, uel duo genera martyrii. Similiter et eadem Ecclesia cum sit unum candelabrum propter unitatem fidei, dicuntur duo candelabra propter predicta mysteria. Bene autem in conspectu Domini terre stare per  hibentur, quia sancti intima contemplatione sui Conditoris in suis precordiis inherere probantur, et iugiter uoluntatem eius considerantes, ea faciunt in quibus Creatorem suum non offendunt. Unde Elias dicit: uiuit Dominus in cuius conspectu sto . Et Paulus: Sicut ex Deo, coram Deo loquimur in Christo . Potest etiam et de his duobus testibus intelligi, aliter qui in conspectu Domini terre stant, quod uidelicet in paradiso, ubi quondam fuit Adam, antequam peccaret, translati sunt, et a nostris conspectibus ablati, claritate uisionis Dei perfruuntur.

Et si quis eos uoluerit nocere, ignis exiet de ore illorum, et deuorabit inimicos eorum. Hoc ex parte iam impletum est, quando, sicut in libro Regum, legimus  , ad uocem Elie descendit ignis de celo, et consumpsit quinquagenarios cum suis quinquaginta. Sed specialiter hec uerba sicut pertinent ad illos duos, ita generaliter et ad omnes sanctos. Per ignem autem predicatio sancta figuratur, quia corda auditorum ad amorem Dei accendit. Ex isto itaque igne boni perficiunt, mali uero deficiunt, unde Paulus: Christi bonus odor sumus Deo; et: Aliis odor uite in uitam, aliis odor mortis in mortem . Dum enim sancti bona coram ipsis proferunt, etiam nolentes nocent, quia ipsi bona que audiunt, in sui damnationem uertunt; dumque sanctos persequuntur, qui sibi uitam annuntiant, hoc igne, id est doctrina que procedit de ore illorum, deuorantur, quia pro contemptu et persecutione sanctorum,  digni suppliciis eternis aguntur. Et si quis eos uoluerit ledere, ita oportet eum occidi, sententia scilicet uerbi Dei. uel certe de ore testium ignis egrediens inimicos eorum interficit, quia nimirum contraria Christo sentientes, atque in malo perseuerantes, anathematis fulmine sancta Ecclesia percutit. Quod si et hoc in bonum accipere uolumus, sancta Ecclesia in suis doctoribus igne oris sui inimicos deuorat, cum uerbo exhortationis et administratione claritatis eos ad sui amorem prouocat, ut moriantur inimicitia, et uiuant dilectionis gratia, coaceruatis dilectionis carbonibus super caput eorum, iuxta Salomonis sententiam.

Hi habent potestatem claudendi celum nubibus ne pluat diebus prophetie ipsorum, et potestatem habent  super aquas conuertendi eas in sanguinem, et percutere terram omni plaga quotiescunque uoluerint. Et hoc iuxta litteram impletum cognouimus in Moyse et Elia, quoniam unus aquas Nili fluminis conuertit in sanguinem, eo quod induratum esset cor Pharaonis. Alter uero clausit celum ne plueret annis tribus et dimidio. Dum enim regnaret Achab rex impius, qui sanctos Dei interfecit, et insuper idola coluit; omnisque populus Isrel relinquens Deum patrum suorum, adoraret Baal, et eos Elias reuocare ad cultum Dei non potuisset, iratus dixit: uiuit Dominus, si erit uobis nos aut pluuia, nisi iuxta oris mei uerbum . Quod ita factum est, donec populus ageret penitentiam, et iterum ille sua petitione obtineret  pluuiam. Moyses quoque terram Aegypti percussit omni plaga, quotiescunque uoluit, id est, quousque liberaret filios Isrel de Aegyptiorum seruitute. Spiritualiter ipsi sancti appellantur celum; appellantur autem et nubes, de quibus scriptum est: Et nubibus mandabo ne pluant super eam imbrem . Claudunt itaque celum, hoc est se ipsos, non quo omnimodis celi imbres non emittant, sed quod super terram, que spinas et tribulos germinat, non pluant. Pluunt itaque perfectis, abscondunt uero suam pluuiam impiis, quoniam bonis et suscipere uolentibus suam predicationem manifestant, contemptoribus uero et irrisoribus abscondunt. Unde est: Ne miseritis margaritas uestras ante porcos . Et potestatem habent super aquas conuertendi  eas in sanguinem. Aqua Scripturam significat. Unde est: Aqua profunda sermo ex ore uiri . Ipsi itaque aquam in sanguinem uertunt, cum occasionem illis qui bene prolata male intelligunt, administrant, et doctrinam quam perceperunt, in sui perniciem conuertunt. Quod idcirco facere sancti dicuntur, quia ipsi eis diuina uerba annuntiant, qui contemnunt, cupientes eos instruere, et ad Dei uoluntatem reuocare. Habent quoque potestatem percutere terram omni plaga quotiescunque uoluerint, quia in potestate illorum est, ut quando uelint loquantur, et iterum quando uelint taceant, ut scilicet fidelibus loquantur, infidelibus autem taceant. Et ideo quotiescunque infidelibus diuina mysteria claudunt, toties insanabili plaga  percutiunt. Quotiescunque uero fidelibus Dei sacramenta pandunt, toties alios ad mortem, alios ad uitam trahunt. Et quod aliis proficit ad salutem, aliis prouenit ad mortem; dumque uerba coram impiis formant, sanguinem carnalis intelligentie quo moriantur porrigunt. Et notandum quod non dicit, habebunt potestatem, sed habent, ut hoc non de duobus tantum, Enoch et Elia, qui uenturi sunt, sed etiam de presentis nunc temporis Ecclesie predicatoribus dictum intelligamus.

Et cum finierint testimonium suum, bestia que ascendit de abysso, faciet aduersus illos bellum, et uincet illos et occidet illos. Hoc testimonium non ad ipsum regnum Antichristi est referendum, sed ad precedens tempus quo ipsi predicabunt, antequam  ille incipiat regnare. In reuelatione enim bestie finiendum, id est perficiendum et complendum est testimonium illorum, qui docent ipsum non esse Christum, sed diabolum, pronuntiantes Iudeis atque gentibus olim iam uenisse Christum, et sua passione redemisse genus humanum, unde et ab eo tenti interficientur. Et hoc est quod sequitur, quia bestia que ascendit de abysso, faciet aduersus eos bellum. Bestie autem uocabulo non solum damnatus ille homo, uerum etiam habitator illius diabolus, qui per illum exaltabitur, et extolletur supra omne quod dicitur deus, aut quod colitur, sed et omne corpus illius figuratur. Homo itaque ille perditus ascendet de abysso, hoc est de multitudine Iudeorum perfidorum,  qui impietate profundi sunt nascendo, et per etatum momenta proficiendo, iuxta illud: Fiat Dan coluber in uia, cerastes in semita . Diabolus enim ascendet de abysso, hoc est, de reproborum cordibus in quibus habitat; et ingredietur illum damnatum hominem, ut per eum signa faciat, et eleuetur ita, ut sedeat in templo Dei tanquam sit Deus. Omne enim corpus illius cum capite suo ascendet de abysso, quia diuino Dei iudicio efferari permittetur. Iudicia enim Dei abyssus multa . Inde namque ascendet, unde ad superbiam eleuari permittetur. Faciet autem contra Dei testes bellum, et corporale et spirituale, exhibebit cuncta que in precedentibus martyribus sunt adimpleta, id est uirgas, fustes, plumbatas, candentes ferri laminas,  ungulas ferreas, bestias, ignes, et carceres, et si qua sunt similia tormentorum genera. Iterum quos sic non poterit uincere, conabitur doctrinis superare, exhibebit dona, uerba promet dulcia, adhibebit falsa miracula, et per utraque seuiens multos a fidei rectitudine ad errorem inclinabit, alios scilicet decipiens terroribus, alios autem persuasionibus. uerum quod dicitur, uincet eos, non ad sanctos pertinet, qui non poterunt uinci, et qui ante poterunt occidi, quam a fide separari; sed quedam pars malorum intelligitur, que sociata est corpori Christi, queque siue terroribus, siue blandimentis uinci posse narratur. Quod uero occidet eos, ad sanctos pertinet, quos interficiet diuersis modis, et superare non poterit. Inter quos etiam erunt ipse  Elias et Enoch, qui a bestia nec terroribus nec blandimentis superari nullo modo poterunt. Inter eos autem qui uincentur, comprehenduntur falsi Christiani, Iudei, heretici et pagani. Si uero querimus que sint arma Ecclesie, utique fides et innocentia, duo dilectionis precepta, duo etiam Testamenta. Hinc pugnant, hinc uictores existunt, etiam cum moriuntur.

Et iacebant corpora eorum in platea magne ciuitatis, que uocatur spiritualiter Sodoma et Aegyptus, ubi et Dominus eorum crucifixus est. Ciuitatem magnam, quantum ad litteram appellat Ierusalem, que Dei ciuitas magna dicebatur, sed postquam Dominum suum interfecit, iam non dicitur ciuitas magna, aut Ierusalem, sed Sodoma et Aegyptus. Licet enim  persecutio ubique grassetur, tamen immanior et acerbior erit Ecclesie uexatio, ubi Dominus crucifixus traditur, et ubi caput malorum apparebit Antichristus. In cuius platea specialiter dicuntur iacere corpora sanctorum, tanquam scilicet ut ubi principale certamen erit, ibi mortuorum corpora multipliciter pereant; ubi etiam intelligitur, quia Iudaica plebs specialiter adherebit Antichristo, quousque Enoch et Elia predicantibus, qui ex ea saluandi fuerint, reuertantur ad Christum. Bene autem illa ciuitas Sodoma uocatur et Aegyptus, quia opera Sodomorum atque abominationes Aegyptiorum sectasse cognoscitur. Unde Isaias illis dicit: Audite, principes Sodomorum . Altius autem per ciuitatem magnam  in qua iacebunt corpora sanctorum, totus mundus intelligitur, quia in omnibus mundi partibus sancti tunc temporis interficientur. Unde bene dicitur: Ubi Dominus eorum occisus est. Quod enim Dominus extra portas illius ciuitatis est passus significabat, quia Christus in suis membris in toto mundo erat passurus. Ita est ciuitas magna, que Babylon uocatur, in qua diabolus regnat, sicut ciuitas est Christi Hierusalem, in qua regnat ipse Christus. Illa cepit a Cain, ista autem ab Abel. Sodoma interpretatur muta, Aegyptus tenebre. Quibus nominibus illi comprehenduntur, qui, metu nimio concussi, tempore Antichristi non audebunt confiteri fidem Christi, sed in tenebris infidelitatis cecati, et in tenebris tenti peccatorum, negabunt illum. Insuper etiam et  ciuitatem sanctam calcabunt, id est compriment. Iacebunt autem corpora multorum, et illorum scilicet qui fuerint mortui, et illorum etiam qui diuersis affligentur tribulationibus, id est fame, nuditate, carceribus, et ceteris inexquisitis tormentis.

Et uidebunt de populis et tribubus et linguis et gentibus, corpora eorum per tres dies et dimidium. Manifesta etiam ostenditur persecutio sanctorum in omnibus gentibus futura, cum dicitur quod omnes populi, et tribus, et lingue, uidebunt corpora eorum tribus diebus et dimidio, id est tribus annis et dimidio, quibus regnabit Antichristus. Ita enim hic dies pro anno positus est, sicut et in ueteri Testamento, ubi legimus quod reuersi exploratores qui quadraginta diebus terram explorauerunt, fecerunt murmurare  populum: Unde et postea quadraginta annos permanserunt in deserto, Domino dicente ad Moysen : Diem pro anno dedi uobis. Similiter et ad Ezechielem , cui preceptum est, ut trecentis nonaginta diebus iaceret super latus sinistrum, diem, inquit, pro anno dedi tibi. Significata est enim in his diebus captiuitas decem tribuum trecentis quadraginta annis futura.

Et corpora eorum non sinent poni in monumentis. Per corpora autem totos homines accipere debemus, qui non solum exstincti, uerumetiam diuersis pressuris attriti iacebunt et conculcabuntur. Consuetudo quippe sacre Scripture est, ut aliquando per animam, aliquando per corpus totum hominem significet. Per animam, ut ibi: Descendit Iacob in Aegyptum in animabus  septuaginta . Per corpus uero, sicut Maria in Euangelio dicit: Quia tulerunt Dominum meum, et nescio ubi posuerunt eum , cum solum corpus quereret, quod positum fuerat in sepulcro, anima illius cum diuinitate uerbi descendente ad infernum. uerum tanta seuitia tunc erit, et tam erit immanis illa persecutio, ut non satientur reprobi, postquam interfecerint eos, sed etiam ad augendam suam malitiam, neque post mortem permittent eos poni in monumento. Sic enim legimus factum et in persecutione sanctorum martyrum, quod tanto tunc amplius fiet, quanto grauior erit persecutio. Aliter: In monumentis idcirco mortuo rum corpora ponuntur, ut ibi quiescant, et diem exspectent  nouissimum. Unde et per quemdam sapientem dicitur: Corpora eorum in pace sepulta sunt. Tunc itaque non sinent eos poni in monumentis, hoc est, non permittent eos quiescere, ueluti quiescunt corpora mortuorum, sed uariis et in exquisitis eos cruciabunt tormentis. Monumentum etiam dicitur eo quod moneat mentem, quia et nos dum consideramus sanctorum monumenta, qui sua corpora pro Christo tradiderunt, monemur uenerationem illis impendere. Non itaque sinent eos poni in monumento, hoc est non permittent eos uenerari, sed uelut irrisione dignos, permittent eos in plateis iacere, ubi comedantur a bestiis.

Et inhabitantes terram gaudebunt super illos, et iudicabuntur, et munera mittent inuicem. Recte inhabitantes  terram uocantur, qui de interitu et de nece sanctorum gaudentes, mentem ad premia contuenda electorum, uel ad sua consideranda supplicia erigere non nouerunt. Tales ultimo tempore cum Ecclesia tradita fuerit in manus persecutorum, uidentes Enoch et Elie, ceterorumque martyrum corpora insepulta iacere, gaudebunt ex eorum humiliatione et interfectione, qui eos male uiuentes et peccantes increpabant. Et mittent sibi inuicem munera, eulogia scilicet et datum temporale, uel sermonum congratulationem, tanquam diem festum celebrantes. Quoniam hi duo prophete cruciauerunt eos qui habitant super terram. Sicut supradictum est, in deuoratione scilicet ignis spiritualis, in suspensione pluuie salutaris, in conuersione aquarum in sanguinem.  Licet ergo toto nunc tempore gaudeant impii de tribulatione et humiliatione iustorum, letantes cum malefecerint, et exsultantes in rebus pessimis, tamen iam tunc longa erit et maior talium exsultatio de afflictione uel morte iustorum, ac sua crudelitate. Sed cum dixerint pax et securitas, tunc repentinus eis superueniet interitus. Unde hic quoque apte subinfertur:

Et post tres dies et dimidium. Id est interitum repentinum super eos uenire, qui dicunt pax et securitas, et tunc dolorem, cum dicunt gaudium post quadraginta scilicet quinque dies, qui in Danielis libro et Isaie commemorantur. Spiritus uite a Deo intrabit in eos. Non tamen alienus spiritus ingredietur in eos, sed unusquisque homo suam animam  recipiet. Et steterunt. Pro eo quod est stabunt, quia preteritum tempus est positum hic pro futuro. Super pedes suos. Quantum autem sit hoc futurum, post illos quadraginta quinque dies solus Deus nouit. Bene uero stare dicuntur sancti, quia scilicet iam incommutabiles erunt in mente, et incorruptibiles in corpore. Et timor magnus cecidit, id est cadet super eos qui uiderunt eos. Pro eo quod est uidebunt, id est super omnes reprobos qui interfecerunt eos. Ibi quippe recognoscent eos in gloria, quos persecuti sunt in presenti uita, et timebunt dum uiderint eos glorificatos, exspectantes sententiam diuine ultionis. uel etiam ipsi sancti cum uiderint se inuicem glorificatos, et uiderint celum ardere, infernum apertum,  demones per hunc era discurrentes, Dominum uenientem ad iudicium cum multitudine angelorum timebunt. Sed ut Dominus dicit, uirtutes celorum mouebuntur , quanto magis homines. De quibus adhuc subditur:

Et audierunt uocem magnam dicentem illis: Ascendite huc. uox ista que eos uocat ut celos ascendant, ipsa est de qua Apostolus dicit: Ipse Dominus in iussu et in uoce archangeli, et in tuba Dei descendet de celo . Ascendite  huc, id est, ascendite ad Deum, et ad caput uestrum, quia membra estis illius, qui modo singulis redditurus est iuxta opera sua. Ideoque nolite morari in terra, ne inuoluamini in penis miserorum. Et ascenderunt in nube in celum, et uiderunt illos inimici eorum. Legimus in Euangelio,  quod Dominus in nube uenturus sit ad iudicium; sic enim dixerunt angeli testes illius ascensionis: Hic iehsu qui assumptus est a uobis in celum, sic ueniet quemadmodum uidistis eum ascendentem, id est, eadem carne et nube . Sicut ergo Christus uenturus est in nube, ita et omnes sancti. Unde ipse dicit: Tunc uidebunt Filium hominis uenientem in nubibus cum potestate magna et maiestate . Unde et Apostolus dicit: Nos autem qui uiuimus rapiemur cum illis in nubimus obuiam Christo in era, et sic semper cum Domino erimus , non in ere, sed in celo. Quod si quis, hanc Pauli sententiam intuens, inquirit qualiter generalis primo homini illata compleatur sententia, qua illi dixit Deus: Terra es et in  terram ibis, scire debet ueram Dei esse, et Pauli sententiam, quia et uiui reperientur homines, ex quorum persona hoc Apostolus loquitur; et tamen scire debet ut beatus Augustinus dicit, in ipso raptu nubium, etsi momentaneam, mortem tamen gustabunt. In terram ergo reuertentur, quia hoc est corpus in terram reuerti, quod est exeunte anima remanere corpus, quod utique terra est. Itaque securi dicimus, quia in momento et in ictu oculi, in ipsis nubibus, Spiritum uite accipient hi, qui in aduentu Domini uiui reperientur, in quibus, ut dictum est, et momentaneam mortem gustabunt. Impii quippe remanebunt in terra hac, electi eleuabuntur ad gloriam, in qua et inimici illorum eos uidebunt, et sentient iudices iuste, quos iudicauerunt et damnauerunt  iniuste.

Et in illa hora factus est terremotus magnus. Cum loqueretur de ipso iudicio, repente uenit ad ea que ante futura sunt; id est ad persecutionem Antichristi, de quo paulo ante fecerat sermonem, ipsamque uocat horam quam ante in tribus diebus et dimidio expresserat. Quid autem mirum, si eadem persecutio una hora uocetur, cum omne presens tempus una hora appelletur, iuxta quod Ioannes dicit: Filioli, nouissima hora est . Terremotus itaque significat illam persecutionem ualidissimam, unde bene terremotus non simpliciter sed cum additamento magnus uocatur, quia tunc tribulatio erit, ut Dominus ait, qualis non fuit, neque fiet. Hinc et  Danieli angelus dicit: ueniet tempus quale non fuit ex quo gentes esse ceperunt. Et decima pars ciuitatis cecidit, et occisa sunt in terremotu nomina hominum septem millia. Hic locus in Euangelio exponitur, ubi Dominus dicit, quod quedam mulier habens drachmas decem, perdiderit unam ex illis. Nouem quippe sunt ordines angelorum, sed homo decimus est creatus, qui locum a diabolo euacuatum repleret. Ista decima pars periit in illis, qui consenserunt et crediderunt Antichristo. Non autem tota decima pars periit, sed pars decime partis in hereticis scilicet, paganis et Iudeis et falsis fratribus. Ciuitas quippe Hierusalem appellatur, quia constat ex angelis et hominibus. Ciuitas cuius decima pars cecidit, illa scilicet que ad nouem angelorum ordines non pertingens,  locum decimi ordinis cum electis minime tenet. Et cum sit ipsorum perditorum numerus infinitus, sub finito comprehenditur, cum dicitur: Quia mortua sunt in terremotu nomina hominum septem millia. Septenarius enim numerus sepe pro uniuersitate ponitur, atque ideo in septem millibus hominum omnes reprobi intelliguntur, qui mortui sunt in anima sub eadem persecutione. Et reliqui, qui in fide permanserunt, id est, post abnegationem ad fidem redierunt, siue etiam qui ex errore ad ueram doctrinam conuersi sunt, et in eadem fide perstiterunt. In timorem sunt missi, et dederunt gloriam Deo celi. Siue quod eo gubernante, et fortitudinem donante non sunt lapsi: siue quod misericorditer post ruinam sunt erecti.

 ue secundum abiit, et ecce ue tertium uenit cito. Superius aquila uolans, tria ue dixit futura, quorum duo in enarratione precesserunt, tertium adhuc restat. Primum ue quippe narrat prelium locustarum, secundum solutionem angelorum quatuor usque ad istum locum, in quo multa per recapitulationem de aduentu Antichristi dicuntur: tertium inchoatur hic, et tendit usque ad prefinitum locum, id est damnationem omnium reproborum cum capite suo.

Et septimus angelus tuba cecinit, et facte sunt uoces magne in celo, dicentes: Factum est regnum huius mundi Domini nostri et Christi eius, et regnabit in secula seculorum. In septimo angelo nichil aliud, nisi ut supra in ceteris Ecclesia intelligitur, non iam predicans ut superius, sed in conspectu sui  Creatoris consistens. Et hoc est quod superius angelus stans supra mare, et super terram iurauit per uiuentem in secula seculorum, quia tempus iam non erit, sed in diebus septimi angeli consummabitur mysterium Dei. Septimo autem angelo tuba canente, uoces magne fiunt in celo, id est in ipsa electorum Ecclesia. Que uoces nichil aliud sunt, nisi magnum sanctorum desiderium, laudantium Deum, et gratiarum actiones personantium atque dicentium: Factum est regnum huius mundi, cui antiquus hostis dominabatur, Domini Dei nostri, id est Patris et Christi sui Filii, et regnabunt Pater et Filius, et hi qui in Patris et Filii nomine intelliguntur, cum omni electorum Ecclesia in secula seculorum. Hanc potestatem  Filius Dei accepit per humanitatem, qui omnia cum Patre possidebat per diuinitatem, unde et ipse surgens a mortuis dicit: Data est mihi omnis potestas in celo et in terra.

Et uiginti quatuor seniores, id est predicatores, qui in conspectu Dei sedent in sedibus suis. Id est in potestate iudiciaria, iuxta illud: Ecce Dominus ueniet cum senioribus populi sui. Ceciderunt in facies suas. Omnia sua ad eum referentes, qui dicit: Sine me nichil potestis facere. Qui in conspectu Dei sedent, quia in cunctis que agunt, uel dicunt, Deum sibi presentem semper attendunt. Et adorauerunt Deum dicentes: Gratias agimus tibi, Domine Deus omnipotens, qui es immutabilis et qui eras ante secula cum Patre. Ubi intuendum est, quia non subiungit,  qui uenturus es, ut supra. Presentem enim iam in iudicio, quo hec omnia agentur demonstrant, quem uenturum minime predicant. Qui accepisti uirtutem tuam magnam. Quando resurgens a mortuis omnia regna mundi tue potestati subiecisti, et hoc in humanitate, quia uirtus indeficiens est in tua diuinitate. Et regnasti, regnas et regnaturus es.

Et irate sunt gentes, que scilicet uident suam culturam ad nichilum redigi, unde Psalmista: Dominus regnauit, irascantur populi. Et uenit ira tua, id est tempus uindicte tue, quando irascentium populorum ceruices confringes. Et tempus mortuorum. Ut scilicet qui mortui sunt peccato, moriantur damnatione perpetua. In quibus uidelicet gratiarum actionibus duos Domini aduentus comprehendunt: Primum scilicet  humilem et occultum, quando surgens a mortuis mundum sibi substrauit. Secundum uero excelsum et manifestum, quando impiis irascetur, et seruos suos uindicabit. Non autem gaudent electi, quia reprobi damnantur, sed ideo gaudent, quia aduenit tempus quando mali iustam damnationem, et ipsi recipiant bonorum operum dignam remunerationem. Ante enim damnabuntur impii, et sic remunerabuntur pii, nec poterunt peruenire ad regnum corpora piorum, nisi precesserit damnatio reproborum. Quod autem dicit, iratus es, non ita intelligendum est, ut irascatur Deus sicut et homo, sed sic uidebitur reprobis, quos damnabit. Talis quippe in singulorum conscientiis erit, qualem eum uidebunt. Unde in mentibus electorum uidebitur benignus, in  mentibus reproborum iratus. Iudicare et reddere mercedem unicuique. Seruis tuis prophetis et sanctis. Sic uidentur hec uerba sonare, quasi precesserit meritum electorum, pro quo mercedem sunt recepturi. Non enim redditur nisi quod debetur, sed non est ita, quia scriptum est: Quis prior dedit illi et retribuetur ei?  Et alibi: Gratia salui facti estis, et hoc non ex uobis, ut ne quis glorietur . Sciendum est itaque quia ut aliquid Deo daremus, prius ab illo accepimus, cuius misericordia preuenit ut uelimus, subsequitur ut operemur, unde Psalmista: Misericordia eius preueniet me, et misericordia eius subsequetur me . Itaque quod accepimus, et Dei est, quia ipse dedit, et nostrum, quia nos ab illo percepimus,  et ideo cum Dominus mercedem reddit, sua ipse dona in electis remunerat. Sub hac intelligentia quotidie dicimus: Panem nostrum quotidianum da nobis hodie ; si nostrum est, cur ut detur petimus? Sed fit nostrum accipiendo, quod non erat habendo. Queritur autem, cur, nominatis prophetis et ceteris sanctis, apostoli sunt relicti? Sed sciendum, quia in prophetis ibi sunt comprehensi et apostoli, qui prophete sunt, quia uentura reproborum supplicia, et sanctorum premia prenuntiant. De quibus ipse Dominus ait: Ecce ego mitto ad uos prophetas. Et ipsi Ioanni dictum est: Oportet te prophetare et predicare gentibus. Et quia non omnes sunt prophete qui sunt sancti, remunerabuntur prophete, remunerabuntur et isti. Et timentibus nomen tuum  pusillis et magnis. Timentes quoque nomen illius, id est reuerentiam habentes nominis eius, et ideo peccare timentes, cum pusillis et magnis mercedem recipient. Magni quippe sunt, qui bonum quod intelligunt, iuuante se diuina gratia facere possunt. Pusilli autem, qui non ea possunt implere que intelligunt, quia nec locum habent. Sicut quilibet in monasterio constitutus, misericordiam uult impendere fratribus, uult etiam aliis sermonem predicationis et doctrine impendere, sed quia ad hoc non uocatur, non illud quod intelligit, et uult, opere perficere ualet. Ideoque tales in numero perfectorum habentur. Ideoque nulla subripiet de imperfectione desperatio, licet non fuerit omnibus attributa perfectio. Hinc Ecclesia in Canticis canticorum dicit sponso suo: Unguentum  effusum nomen tuum, ideo adolescentule dilexerunt te nimis . Et quia talium innumerosior summa inuenitur, ideo in subsequentibus Salomon ait: Adolescentularum autem quarum non est numerus . Et exterminandi eos qui corruperunt terram, subaudis tempus aduenit. Qui enim corruperunt terram, id est carnem suam maculauerunt diuersis uitiis et peccatis, uel qui alios maculauerunt exemplo et doctrina praua, exterminabuntur, id est a terra uiuentium separabuntur, et ab hereditate sanctorum, exsilio eterne damnationis damnati.

Et apertum est templum Dei in celo. Celum est Ecclesia, que est sedes Dei. Templum in celo corpus intelligitur Christi, de quo ipse Iudeis  dicit: Soluite templum hoc, et in tribus diebus excitabo illud; unde Euangelista exponens subdit: Hoc autem dicebat de templo corporis sui . Quod templum apertum est nascendo, moriendo, resurgendo, atque ad celos ascendendo. Templum etenim Dei est ipsum corpus, quia in eo habitat omnis plenitudo diuinitatis corporaliter. In celo hoc templum, quia in Ecclesia hec mysteria predicantur et retinentur. uel apertum est hoc templum, quando  lancea latus eius perforatum est. In celo autem secundum hunc sensum Ioannes apertum dicens templum, in conspectu suo intelligi uoluit, cognoscens se esse de illorum numero, de quibus meminerat scriptum: Celi enarrant  gloriam Dei. Et uisa est arca testamenti in templo eius. Quod significatur per templum, hoc et per arcam, id est sanctorum Ecclesia, genus est in genere, sicut octo anime in arca. Que propterea arca testamenti uocatur, quia duum Testamentorum habet cognitionem, non in tabulis lapideis, sed in tabulis cordis carnalibus; ibi est urna habens manna, id est corpus Christi, in quo uerus est panis qui de celo descendit; ibi est uirga Aaron, per quam sacerdotium designatur, quia et illud sacerdotium in figura precessit. Significabat enim regale sacerdotium, quod agitur nunc in Ecclesia. Hec arca quatuor portabatur circulis, quia quatuor instruitur Euangeliis. Aperto ergo templo, uisa est arca, quia eo moriente dum latus eius lancea perforatur,  mysterio sanguinis et aqua Ecclesia edificabatur. In cuius rei figura, in principio mulier de latere uiri dormientis fabricata esse describitur. Et facta sunt fulgura et uoces tonitrua et terremotus et grando magna. Per fulgura miracula intelliguntur, quibus incredulorum mentes percusse fractis mox superbie uiribus, humilitati se subdiderunt. Hinc Psalmista: Fulgura multiplicabis, et conturbabis eos. Per uoces uero, predicationes et exhortationes: Bene autem prius fiunt fulgura, ac deinde subsequuntur uoces, quia sancti predicatores prius miracula faciebant, et sic ad noua credenda loquendo suos auditores inuitabant; unde Petrus prius ad Speciosam portam sanauit paralyticum, et deinde Iudeorum mentes ad fidem uerbo exhortationis informauit.  Tonitrua quoque significant comminationem terroris diuini iudicii. Post uoces tonitrua fiunt, ut hi qui forte miracula contemnunt, uerba despiciunt, terrore iudicii quatiantur. Terremotus uero persecutionem significat, que excitata est contra sanctos. Unde et bene post terremotum grando sequitur, nam grando eos qui persecutionem commouent, significat. Grando quippe et fruges terre comminuit, et ipsa comminuitur; fitque ut grando funditus deficiat, et denuo terra fructificet. Sic nimirum principes huius seculi dum persequebantur sanctos et affligebant, et ipsi pariter confringebantur, et ad nichilum redigebantur, aut uiribus scilicet, aut commutatione in melius. Plures etenim de his, qui Ecclesiam Dei persecuti sunt, ad fidem Christi conuersi,  ceperunt pati, qui prius aliis inferebant. Porro malis pereuntibus, aut etiam qui fuerant predestinati conuersi ad fidem, Ecclesia fructificare in bono opere, et crescere cepit in fide.



CAPUT XII.

Et signum magnum apparuit in celo: Mulier amicta sole, et luna sub pedibus eius. Istud est signum de quo admonitus est Achaz, ut peteret signum a Deo in profundum inferni, siue in excelsum supra. Sed cum ille diceret, Non petam, et non tentabo Dominum, conuersus propheta ad domum Dauid, dixit: Propter hoc dicit Dominus: Ecce dabo uobis signum: Ecce uirgo concipiet et pariet filium. Magnum quippe fuit signum, quando uirgo concepit et peperit, et  post partum uirgo permansit. Et in celo hoc factum est, id est in Ecclesia, cuius et mater Domini membrum erat. Mulier amicta sole, id est circumdata diuinitate Altissimi, unde angelus ait: Spiritus sanctus superueniet in te, et uirtus Altissimi obumbrabit tibi . Illa scilicet de qua Paulus ait, Christum Dei uirtutem et Dei sapientiam. Ipsa autem beata Dei genitrix in hoc loco personam gerit Ecclesie. Neque enim omnia que hic narrantur, iuxta litteram beate uirgini specialiter congruere possunt, sed electorum Ecclesie, secundum mysticam narrationem generaliter conueniunt, in qua quotidie fit hoc signum, quia quotidie concipitur in ea Christus et nascitur. Ipsa est enim mater, ipsa est et filius; unde Dominus dicit: Si quis fecerit uoluntatem Patris  mei qui in celis est, ipse meus frater, soror, et mater est . Dum enim quotidie nouos populos creat, in illis nascitur Christus. Ipsa est amicta etiam sole, id est circumdata Christo, de quo scriptum est: uobis timentibus nomen meum, orietur sol iustitie . Hinc Paulus dicit: Omnes quotquot baptizati estis, Christum induistis . De hoc sole impii dicturi sunt in inferno: Sol iustitie non luxit nobis . Per lunam autem que mutabilis est, ut pote que a principio usque ad plenum orbem crescit, et inde deficit usque ad tricesimam etatem, omnia istius seculi mutabilia designantur, ideoque tam beata Dei genitrix, quam etiam omnis Ecclesia, lunam sub pedibus habet, quia cuncta temporalia despicit, omnia mutabilia pro nichilo ducens, celestia  mentis tenet intuitu, dicens cum Apostolo: Nostra conuersatio in celis est . Aliter: In hac muliere possumus intelligere perfectiores in Ecclesia, qui iuxta Domini consilium, sua omnia relinquentes, secuti sunt Christum. Per lunam autem simplices, qui laborant ad aliorum usus, in plantando, edificando et agricolando. Hos itaque habent illi, qui sunt perfecti, quasi sub pedibus, quia longe ab eorum merito distant, non tamen illi mercede carebunt, licet illis non per omnia cequentur, si fideliter ministerium suum impleuerint. Et in capite eius coronam stellarum duodecim. Quia per mulierem  Ecclesia intelligitur, caput illius Dominus iehsu Christus intelligitur. De qua Paulus dicit, de Deo Patre loquens: Ipsum caput dedit supra omnem  Ecclesiam, que est corpus eius. In duodecim uero stellis significantur duodecim apostoli, qui sua predicatione tenebras infidelitatis fugant, et lumine ueritatis suos auditores illuminant. Unde angelus Danieli dicit: Qui autem docti fuerint, et alios erudiunt, fulgebunt quasi stelle in perpetuas eternitates. In capite eius corona est stellarum duodecim, id est duodecim apostolorum, per quos omnes gentes que in circuitu istius mundi sunt, crediderunt in Christum, et primum per eos ipsum caput uictoriam de toto mundo portauit.

Et in utero habens clamabat parturiens, et cruciatur ut pariat. Hec iuxta litteram beate Marie aptari nequeunt, que sicut sine delectatione concepit,  ita sine dolore peperit, nullumque cruciatum habere in partu potuit, que nullum peccatum libidinis in conceptu contraxit. Sed iuxta mysticum intellectum hoc ad Ecclesiam refertur, que mulier uocatur, non propter effeminatum animum, sed quia predicatione et lauacro spirituales filios gignere quotidie non desistit. Unde et ipse dicit in Euangelio: Si quis fecerit uoluntatem Patris, et cetera usque, et mater est. Ipsa enim Ecclesia reputatur in matrem, reputatur in filium: quia dum quoslibet ad fidem adducit, mater est, aut fonte baptismatis regenerat. In illis autem, qui accendunt ad baptismum, et confitentur se in Christum credere, filius est. Hinc Paulus: Per Euangelium ego uos genui. De hac muliere Dominus dicit: Mulier cum parit,  id est cum parere uult, tristitiam habet, quia uenit hora eius. Sicut enim mulier dum parturit, affligigitur et uexatur, ita et sancta Ecclesia dum in hoc seculo est, et uidet suos affligi, et uariis modis tribulari, tristatur, affligitur, et uexatur: et clamat ad Deum, postulans liberari, ne uicta tribulationibus succumbat. Sed cum ad tempus uel horam peruenerit, qua ultima corporis membra ad lucem eternam nascendo perueniant, tunc cessabit cruciatus ac parturitionis clamor.

Et uisum est aliud signum in celo: et ecce draco magnus, rufus, habens capita septem et cornua decem. Per draconem, ut supra iam quoque diximus, intelligitur diabolus, qui aperte quoscunque potest deglutire non cessat, et quia diu est ex quo homines  nocet, propter multiplicitatem insidiarum magnus uocatur: Rufus uero, propter homicidium, quia ille homicida erat ab initio, ex quo scilicet primum hominem interfecit. Celum autem ipsa Ecclesia intelligitur, que superius significata est per mulierem. In celo est draco, quia etiam in Ecclesia diabolus, quibus ualet, nocere non desinit. Neque enim ipse celum possidet, sed celo aduersatur. Per septem autem draconis capita, omnes intelliguntur reges illi subiecti, qui contra septiformem Ecclesiam pugnant. Per decem uero cornua omnia regna illi subiecta. Nam quod in cornibus regna significentur, Zacarias manifestat et Daniel, quorum uterque dicit se uidisse quatuor cornua, que sunt quatuor regna principalia. Cum his enim cornibus, hoc est,  cum ista seculi potentia, et regnis sibi subiectis, pugnat diabolus contra eos, qui decem precepta legis obseruant. Et in capitibus eius septem diademata. Quod significatur per capita, hoc et per septem diademata, id est omnis huius seculi potentatus, qui illi adherent, et per fraudem uerisimilem contra septem ecclesias, et contra septiformem Spiritum dimicant.

Et cauda eius trahebat tertiam partem stellarum celi, et misit eas in terram. Per caudam draconis, ut supra quoque dictum est, praui intelliguntur doctores: propheta enim docens mendacium, ipse est cauda. Potest etiam et cauda specialiter ipse Antichristus intelligi, qui omne mendacium dicturus  est, habens eum habitatorem, de quo Dominus dicit: In ueritate non stetit. Tertia autem pars stellarum quam trahebat cauda draconis; in hereticis, paganis, Iudeis figuratur ac falsis Christianis, qui de celo, hoc est, de societate sanctorum eiiciuntur, et in consortium malorum hominum trahuntur. Illi enim designantur per stellas de celo abstractas, qui prius lucere uidebantur in Ecclesia, sed adueniente Antichristo, decepti blandimentis, tormentis et falsis miraculis, opscurabuntur. Fit autem quotidie hec stellarum deiectio, sed amplius tunc fiet, quanto immanior erit persecutionis seuitia. Quod autem dicitur, trahebat, more Scripture sacre preteritum ponitur pro futuro. uel, bene etiam trahebat tertiam partem stellarum, quia quodammodo retro  aspiciens, de toto transacto hoc tempore ista loquitur. Ab aduentu enim Domini, quo stelle spirituales in celo splendere ceperunt, et isti cadere inchoauerunt. Et draco stetit ante mulierem, que erat paritura, ut cum peperisset, filium eius deuoraret. Quantum ad beatam Mariam pertinet, diabolus stetit ante eam, uolens per Herodem Filium eius interficere, quando ille fugit in Aegyptum, et lactentes pro eo sunt interempti, sed quod non potuit facere per illum, fecit per filium eius Herodem, qui illis diebus, sicut Euangelium dicit, Hierosolymis erat. uoluit autem eum deuorare diabolus, quia estimans eum purum hominem, putabat quod cum ceteris in inferno eum tenere posset, sed non potuit, ut in sequentibus dicitur, quia surgens a mortuis, ascendit  ad Deum Patrem; sic quotidie, imo omni hora, stat diabolus ante sanctam Ecclesiam, ut possit eos decipere, qui, fonte baptismatis renati, efficiuntur filii Dei, sed non preualet, quia rapiuntur ad Deum, a quo proteguntur, iuxta illud: Ubicunque fuerit corpus, illic congregabuntur et aquile. Et: uolo ut ubi ego sum, illic et minister meus sit . Non autem uel Christus, uel membra illius tunc solummodo draconem uincunt, cum ad celos ascendunt, sed potius uincunt eum in hoc, et ipse Dominus et electi eius, quia mandata uite custodiunt. Unde et in Euangelio legimus, quod cum tentaret Dominum, testimonia eius diuina ipse protulit, et sic eum confudit.

Et peperit filium masculum. Beata Maria peperit  masculum, id est Dominum Iesum Christum fortem, qui ad hoc uenit, ut principem huius seculi debellaret. De quo Psalmista: Dominus fortis et potens, Dominus potens in prelio. Masculus autem aliquando ponitur in malam partem, aliquando in bonam. In malam, ut illud Ieremie: Maledictus uir qui annuntiauit patri meo dicens: Natus est tibi puer masculus. . Quo in loco propheta personam humani generis gerit, dicens: Maledictus uir, diabolus scilicet, qui annuntiauit patri meo, mundo, natus est tibi puer masculus, id est, populus fortis in malum. De hoc patre Psalmista dicit: Audi, filia, et uide, et cetera, usque ad domum patris tui. In hoc autem loco masculus in bonam partem ponitur, quia significat Dominum  Iesum Christum, uel certe membra illius, que quotidie parit sancta Ecclesia. Recte autem sancti sub nomine masculi comprehenduntur, quia fortiter contra aduersa istius seculi dimicant, sicut fecerunt sancti apostoli et martyres, qui etiam ipsa corpora tradiderunt pro Christi nomine, quibus Psalmista dicit: uiriliter agite et confortetur cor uestrum . Quod autem subditur: Qui erat recturus omnes gentes in uirga ferrea. Tam de Christo, qui potestate inflexibili omnes gentes regit, unde illi in psalmo dicitur: Postula a me, et dabo tibi gentes hereditatem tuam, et possessionem tuam terminos terre , quam de omnibus electis potest intelligi, qui in suo capite acceperunt potestatem, ut regant gentes in uirga ferrea, et habeant potestatem, ut regant  gentes in uirga ferrea, et habeant potestatem, confringendi eos tanquam uas figuli, ut faciant ex uasis ire uasa misericordie. Nam quod Christus facit potentia, faciunt etiam sancti, dono illius adiuti, predicatione sua. uirga autem ferrea rectitudo intelligitur iustitie, qua et diligunt bonum quod Deus fecit, et insequuntur malum quod homo nequiter gessit, sicque sua ut aliena facta librant, et aliena iudicant ut sua. Et raptus est filius eius ad Deum et ad thronum eius. Iste raptus, ut supra dictum est, non est solummodo corporalis, sed spiritualis. Quasi enim quidam raptus sanctorum sit ex hoc mundo ad Deum, dum fidem quam habent interius mandata uite custodiendo, etiam exterius opere exornant, unde et Psalmista dicit: Ascensus in corde  suo disposuit.

Et mulier fugit in solitudinem, ubi habet locum paratum a Deo, ut ibi pascant eam diebus mille ducentis sexaginta. Solitudinem ad quam mulier fugit, secretum mentis debemus intelligere, quia abiiciens primum terrenorum desideriorum tumultus et mundi huius superfluas curas, seipsam desertum quietis facit, ibique inuenit locum a Deo paratum, hoc est, ipsum Deum omnipotentem, qui in corde illius requiescit. Iste est locus de quo Psalmista dicit: Esto mihi in Deum protectorem, et in locum refugii ut saluum me facias . In solitudine ergo cordis locum sancti inueniunt quo saluentur, quia dum insolentias cogitationum non patiuntur, solaque eterna petunt, Conditorem suum in secreto cordis sui habent habitatorem,  in qua solitudine pascunt eam, nulli dubium, quin predicatores sancti hic intelligantur, qui Ecclesiam pascunt sua predicatione et doctrina diebus mille ducentis sexaginta. Quamuis hic numerus specialiter pertineat ad tempora Antichristi, quibus necessario pascetur Ecclesia a doctoribus, precipue Elia et Enoch, tamen ad omne presens tempus potest referri, a Domini scilicet ascensione usque in finem seculi. In hoc tempore morante Ecclesia in solitudine sui Conditoris, et curis temporalium rerum quiescente, pascunt eam doctores exemplo et doctrina per suas Epistolas, Euangelium, et expositiones Librorum pabulo diuini sermonis. Nam sicut Antichristus mille ducentis sexaginta diebus regnabit,  ita et Christus mille ducentis sexaginta diebus, id est tribus annis et dimidio, predicauit, ideoque totum presens tempus possumus accipere per hunc numerum, a quo diuina predicatio cepit, in quo et per nouissimos predicatores terminabitur. Hanc etenim mulierem significabat olim populus ex Aegypto egressus, qui Pharaonem, draconem scilicet qui in medio fluminum suorum cubabat, fugiens in desertum perductus est, quo manna uesceretur, et a morsu ignitorum serpentium, aspiciens eneum serpentem in ligno suspensum liberaretur. Desertum quippe illud significabat presentem uitam, et secretas mentium solitudines. In hac quippe uita pascimur uero manna, id est corpore Christi, qui dicit: Ego sum panis uiuus qui de celo descendi et cetera,  usque pro mundi uita. Adsunt quoque igniti serpentes, id est demones, qui uirus nequitie sue nobis infundere conantur, sed non preualent, quia liberamur per eum qui suspensus in cruce nos a diabolo liberauit, qui et similitudinem nostre habuit mortalitatis, tamen non habuit maculam peccati, ideoque nos ab omnibus preualet mundare peccatis.

Et factum est prelium magnum in celo. Non tunc solummodo factum est prelium, quando in initio temporis diabolus per superbiam deiectus est de celo, sed et quando a Domini passione eiectus de cordibus fidelium, cepit amplius seuire contra omnes, et hec pugna perseuerat usque ad finem seculi, quando cum fuerit solutus, consummabitur. Celum enim sancta Ecclesia est, in qua fit hoc prelium, maxime,  ut diximus, ex quo per fidem eiectus est de cordibus credentium, apostolis predicantibus, iuxta illud: Non est nobis colluctatio aduersus carnem et sanguinem, et cetera. Sic enim dicitur: Factum est prelium magnum in celo, ut ab initio fidei Christiane usque ad finem, totum tempus uite presentis comprehendi, sine aliqua dubitatione credatur, quatenus et factum in preteritis, et esse in presentibus, et consummandum in nouissimis asseratur. Michel et angeli eius preliabantur cum dracone. Angeli Michelis, uel draconis dicuntur illis subditi et ad obediendum missi, non tamen ab eis creati, sicut quidam uaniloqui dixerunt heretici: uel etiam quoniam sub uno rege in una ciuitate militare creduntur. Sic enim solemus et nos dicere, uidentes eos qui ex eadem  societate sunt: Ecce mei aut nostri. Hinc enim Dominus de pusillis ait in Euangelio: Angeli eorum semper uident faciem Patris mei, qui in celis est . Hinc Iosue principem exercitus Domini interrogat dicens: Noster es, an aduersariorum? Omnes enim angeli boni, dicuntur angeli Michelis, quia ad eius societatem pertinent. In quo numero bonorum angelorum, etiam homines iusti comprehenduntur pugnantes cum diabolo. Porro angeli draconis dicuntur omnes quotquot ei consenserunt, quando superbiens dixit: Ascendam super altitudinem celi, et cetera. Ubi etiam pariter malorum hominum forma comprehenditur. Pugnant itaque Michel et angeli eius in celo, hoc est, in Ecclesia,  et pugnat draco cum suis demonibus, quoniam sicut demones sunt parati semper ad impugnandum, ita et sancti angeli ad resistendum. Attamen nec nos sine angelorum, nec rursum angeli sine nostro conflictu contra antiquum hostem dimicant. Erigamus ergo arma securi, quia fortissimos nostre patrie conciues, et inuictos adiutores habemus, iuxta quod Apostolus dicit: Nonne omnes administratorii sunt spiritus in ministerium missi, propter eos qui hereditatem capiunt salutis? Inde autem illi fortes, unde et nos: inde illi inuicti, unde et nos, id est ex diuina uirtute, sine qua nec illi aliquid ualent, nec nos. Pugnat enim nunc Michel, qui est prepositus Ecclesie cum suis angelis pro Ecclesia. Pugnabit etiam amplius tempore Antichristi, iuxta illud: In tempore  illo consurget Michel princeps uester et cetera.

Et non ualuerunt, neque locus inuentus est amplius eorum in celo. Quare dicit, non ualuerunt, cum etiam post baptismum et suam abrenuntiationem diabolus multos decipiat? Sed licet uideantur preualere ad tempus, tamen in eos qui ad uitam sunt predestinati, non preualent: quia ablato peccato per penitentiam, non inuenit in eis locum diabolus. Ille namque fit eius habitatio, in cuius mente regnat peccatum. Tolle ergo regnum peccati, et non inuenietur locus diabolo. Sunt autem et nonnulli in quibus nec ad tempus preualent, quia ad nullum mortale crimen eos possunt impingere, per quod illorum corda debeant possidere, quibus Paulus ait: Nolite locum dare diabolo. Potest autem et hoc specialiter referri  ad diem iudicii, quando illorum certamen ab aduentu Domini in iudicio terminabitur. Quo peracto, ista sententia complebitur, non ualuerunt scilicet, quia in fine certaminis succumbent. Neque locus eorum amplius inuentus est in celo, quia tunc funditus ab electis exclusi, decipiendi ultra tempus non habebunt.

Et proiectus est draco ille magnus, serpens antiquus, qui uocatur diabolus et Satanas. Ipse antiquus hostis, ut iam dictum est, draco appellatur propter immanitatem sceleris, magnus propter occultas insidias: et quia ex multo tempore nocet, serpens antiquus, quia per serpentem primum hominem decepit fraude, et sic eum ueneno nequitie interemit. uocatur quoque diabolus, id est deorsum fluens,  siue criminator, quia quotidie de cordibus fidelium fluit, et inde dicitur Satanas, id est contrarius, quia bonos insequitur, quorum illi opera sunt contraria. Qui seducit uniuersum orbem. In his uidelicet que pereunt, id est partem orbis. Nam a toto partem intelligere debemus, quia quamuis multos electorum in corde plerumque seducat, non tamen in perpetuum, nec ad eternam mortem. Et proiectus est in terram. Proiectus est autem de celo in terram, id est de mentibus electorum in corda reproborum, non quo in eis et ante non erat, sed quod ab istis exclusus amplius illis dominari ceperit. Ruinam eius terra excipit quia terrena querentium, terrena sapientium mentes inuadit. De qua scilicet  terra eidem serpenti in prima maledictione figuratim dicitur: Terram comedes cunctis diebus uite tue. Nam quod Propheta dicit: Esca eius electi, de illis est intelligendum, qui estimatione hominum electi apparebant, sed in conspectu Dei iam terra erant.

Et audiui uocem magnam de celo dicentem: Nunc facta est salus et uirtus et regnum Dei nostri, et potestas Christi eius. Hec uox ad omne presens tempus pertinet que cepit ab aduentu Redemptoris, sed usquequo ad consummationem perueniat, clamare non desinit. uox itaque in celo ista, est magnum electorum desiderium in Ecclesia: Nunc facta est salus. Sed omni tempore uite presentis, ab aduentu scilicet mediatoris usque ad finem eiusdem predicationis,  salus facta est, quia gratia Dei uel bonitate sumus saluati, unde Psalmista dicit: Domini est salus, et cetera. Facta est uirtus, quia per illum sumus roborati. Regnum quoque et potestas facta est Dei nostri. Sicut ipse resurgens a mortuis dicit: Data est mihi omnis potestas in celo et in terra . ---Quia proiectus est accusator fratrum nostrorum, qui accusabat illos ante conspectum Dei nostri die ac nocte. Accusatio diaboli nichil est aliud, nisi ad malum precipitatio. Tunc enim accusat, quando dignos accusatione reddit, non loquendo exterius, sed odiendo interius. Sed ab hac accusatione ille liber apparet, qui in se accusare studet quod ab aduersario suo accusari posse cognoscit. Angeli itaque gaudentes de nostra reuocatione, letantur de casu diaboli.  Unde in Domini natiuitate dicebant: Gloria in excelsis Deo. Quid enim mirum, si homines fratres uocant, dum cernunt ipsum Dominum hoc facere? Surgens enim a mortuis dicit Marie: uade, dic fratribus meis. Neque enim iam dedignantur homines  habere fratres, qui Dominum habent hominem fratrem. In die autem et nocte, uel continuum tempus intelligitur, uel prospera uel aduersa. In die et nocte diabolus accusat, quando alios in prosperitatibus extollit, atque alios aduersitatibus frangit, et hoc ante conspectum Dei, qui ubique est, iuxta illud: Celum et terram ego impleo.

Et ipsi uicerunt illum. Id est, sancti qui in Ecclesia sunt et in celo, bellum contra draconem faciunt, hoc est, in societate electorum. Propter sanguinem agni. Cuius uidelicet Passionem imitantur mortificantes se cum uitiis et concupiscentiis. Et propter uerbum testimonii sui. Quia rectitudinem fidei custodiunt. Et non dilexerunt animas suas usque ad mortem. Quia ante elegerunt mori in hac uita ut postmodum  regnarent cum Christo, quam hic uiuere temporaliter, et postmodum eternaliter perire, usque ad mortem se posuerunt, ne animas suas nequiter amarent. Hinc Paulus dixit: Ego enim non solum alligari, sed et mori paratus sum pro Christo, nec facio animam meam pretiosiorem quam me . Et Dominus: Qui amat animam suam perdet eam. Imitantur enim Dominum suum, quem sciunt pro sua redemptione non pepercisse anime sue.

Propterea letamini, celi, id est omnes ecclesie. Plurali enim numero utuntur, quia numerositatem Ecclesiarum assignant. Et qui habitatis in eis. Id est, omnes sancti qui in congregatione sanctorum moramini, uel certe habitatores celorum, angelos intelligere possumus, quibus concorditer in Domino  conuenit congratulari, dum et homines ad illorum consortium redeunt, et angeli redintegratum numerum suum istis receptis aspiciunt. Ubi non est aliud quod exponi debeat, nisi ut hac manente letitia, hic liber debitum finem accipiat.



LIBER QUARTUS.



SEQUITUR CAPUT XII.


ue terre et mari, quia descendit ad uos diabolus habens iram magnam. Terra autem et mare unum idemque significant, sicut Daniel aperte demonstrat.  Qui cum dixisset se uidisse quatuor uentos pugnantes in magno mari, adiecit: Et quatuor bestie ascenderunt de terra. Hoc ipsum significans per terram, quod et per mare, id est hunc mundum, in quo miseri fluctuant, qui semper terrena petunt. Ita ergo et hic terra et mare reproborum significant corda, quibus est ue, id est eterna damnatio, uel perditio, ad quos uersutus inimicus expulsus ab electis, descendit, non quod in eis ante non esset, sed quia expulsus a non suis, amplius in suis dominari cepit. Qui recte terra et mare nuncupantur, quia dum semper terrena petunt, superbie fluctibus tumidi, et uitiorum illecebris amarissimi inueniuntur. Talibus itaque ue imminet, id est eterna damnatio, quia deiectus a fidelibus diabolus, cum  ira magna seuit aduersus illos: et tanto utique hoc agit feruentius, quanto uiciniorem sibi sentit adesse penam, unde subditur: Sciens quod modicum tempus habet. Modicum quippe tempus, presens intelligitur  uita, de qua Apostolus: Filioli, nouissima hora est . Et si computemus omne tempus ab exordio mundi usque ad finem seculi, eternitati comparatum, breuissimum est. Quia ergo diabolus in proximo se scit esse damnandum, ad exercendum, malitiam suam, angustum ei uidetur hoc tempus, quamlibet prolixis morarum spatiis proteletur. Considerat quippe quod iuxta sit, ut licentiam, nequissime libertatis amittat: et quanto breuitate temporis angustatur, tanto multiplicitate sceleris expanditur. Hanc autem eius ruinam et in aduentu nostri redemptoris factam, et nunc usque fieri debemus credere. Habet autem diabolus iram non solum contra eos, qui per terram et mare figurantur, sed etiam contra eos qui in celo habitant, a quibus  uictus excluditur. Nam et per ipsos seuit uersutius aduersus ipsos.

Et postquam uidit draco quod proiectus esset de celo, hoc est de corporibus electorum. In terram, id est in reproborum corda. Persecutus est mulierem que peperit masculum. Sancta Ecclesia designatur per celum, similiter et per mulierem. Appellatur autem mulier non propter mollitiem animi, sed quia quotidie spirituales Deo filios gignere non cessat. Ipsa etenim est sponsa annulo fidei in baptismo subarrhata, de qua Paulus dicit: Despondi enim uos uni uiro, uirginem castam exhibere Christo . Et alibi: Desponsauit sibi Christus ecclesiam non habentem maculam aut rugam . Et in sequentibus huius libri uerbis dicitur: ueni, ostendam tibi sponsam agni .  Ipsa est etiam uxor in perfectione operis et morum constituta, quia sua predicatione et doctrina multos filios Dei generat. Unde et ipse Dominus dicit: Si quis fecerit uoluntatem Patris mei, ipse meus frater, soror, et mater est . Credendo ergo sponsa, operibus inherendo uxor, uocibus predicando mater efficitur Christi. Toties enim parit Christum quoties officio predicationis membra eius que nos sumus ad fidem et operationem informat. Postquam itaque uidit draco quia proiectus esset de celo, maximeque post aduentum Filii Dei, de quo Dominus ait: uidebam Satanam sicut fulgur de celo cadentem, persecutus est mulierem, que peperit masculum, id est fortem populum, sicut fuerunt sancti martyres, qui ante potuerunt mori quam a fide Dei separari. Persecutus  est quippe hanc mulierem in ipsa adolescentia, quando interfecit Abel, sed hanc post aduentum Filii Dei acrius persequi aggressus est, et ad argumentum persecutionis callidus semetipsum conuertit, alios per membra sua crucifigens, ut Petrum, alios lapidibus obruens, ut Stephanum, alios igne consumens, ut Laurentium, alios quoque serpentibus tradidit, ungulis laniauit, in mare precipitauit, et per uaria instrumenta similia transire cegit. Et hec quidem facit ligatus, sed uehementius contra eam exsurget, quando damnatum hominem ingredietur, et pugnabit tormentis, et falsis miraculorum signis, ita ut in errorem deducantur, si fieri potest, etiam electi . Quorum tanto robustior tunc erit constantia, quanto immanior persecutorum  seuitia.

Et date sunt mulieri due ale magne aquile ut uolaret in desertum in locum suum. In duabus alis mulieri datis, duo intelliguntur Testamenta, et duo caritatis precepta, in quibus tota lex pendet et prophete, siue etiam actiua et contemplatiua uita. Quibus acceptis effecta est aquila, petens per mentis contemplationem celestia, iuxta illud Apostoli: Nostra conuersatio in celis est . Sic enim dicitur: Date sunt mulieri due ale aquile magne, tanquam diceretur: Hoc donum ipsa mulier meruit, ut aquila magna efficeretur. Desertus autem locus corda sanctorum intelliguntur, remota a terrenis desideriis. Prius enim a semetipsis inordinatos desideriorum  motus eiiciunt, et sic semetipsos desertum quietis efficiunt, ut habeant locum, quo fugere possint, quia dum mala huius mundi non diligunt, sed solummodo eternam patriam appetunt, magna mentis tranquillitate perfruuntur. In qua solitudine locum tenet, quo fugiat ad Deum qui in secreto mentis a querentibus inuenitur, cui Psalmista dicit: Esto mihi in Deum protectorem, et in locum refugii ut saluum me facias . Duabus ergo alis mulier utens, draconis persecutionem euadit, quia sancta Ecclesia, duorum Testamentorum cognitione, siue duobus preceptis caritatis fulta, et ad celestia suspensa, occultas inimici insidias precauere, et apertas persecutiones nouit contemnere, remouens se ab omnibus terrenarum rerum tumultus, et in secreto mentis Domino  uacans. Ubi alitur per tempus et tempora et dimidium temporis a facie serpentis. Id est, per omne tempus istius uite, a Domino predicatione usque ad finem seculi, illo uero pane qui de celo descendit. Ipse enim est fugientibus persecutorum seuitiam uia, ipse ad solitudinem peruenientibus locus, ipse in eadem solitudine esurientibus cibus.

De hoc tempore satis supra dictum est. Nam quia predicatio Christi tribus annis et dimidio perdurauit, et tribus annis et dimidio terminabitur. Recte per hoc spatium omne tempus presentis uite intelligitur, in qua sub eadem doctrina Ecclesia moratur. In huius mulieris figura olim populum Isreliticum columna nubis precedebat per diem, et columna ignis per noctem. In nube quippe blandimentum  amoris, in igne autem terror exprimitur timoris. Per has quippe duas columnas duo significantur Testamenta. Per nubem in die, Nouum significatur Testamentum, in quo non uindicta peccantium, sed misericordie lenitas ostensa est. Unde est: Nemo te condemnauit, mulier . Per ignem uero in nocte, uetus Testamentum intelligitur, quod supplicium peccantibus minatur. Unde est: Si quis hoc uel illud fecerit, morte moriatur. Fugiens autem populus Pharaonem, qui est draco magnus, cubans in medio fluminum suorum, ueluti mulier fugit draconem, peruenit in desertum, in quo Deum protectorem reperit, et manna celesti pastus est, et per suspensum serpentem eneum, Dominum uidelicet Iesum Christum saluatus est, qui ueneno peccati caruit: quia et si apparuit  in similitudine carnis peccati, tamen peccatum non fecit, nec inuentus est dolus in ore eius . Potest autem deserti nomine illa regio designari, quam apostata angelus deseruit, et homo in quo certum refugii locum inuenit Ecclesia, que undique persecutionibus angustiatur in terra, ubi cibum indeficientem reperit, que hic dum affligitur, iustitiam esurit. In alis autem mulieris, ipsa suspensio intelligitur contemplationis. Solet enim hoc proprium esse sanctorum donum, in quo magis pressuris angustiantur in terra, eo amplius contemplationis penna eleuentur ad summa. Hinc Paulus dicit: Quando infirmor, tunc fortior sum .---Et misit serpens ex ore suo post mulierem aquam tanquam flumen. In  Scriptura sacra sepe aquarum impetus significat persecutionem, unde Psalmista: Cum irasceretur furor eorum in nos, forsitan aqua absorbuisset nos . Per os uero antiqui serpentis, suasio illius intelligitur, qua reprobi instigantur ut contra Ecclesiam seuiant. Post mulierem ergo in desertum uolantem, serpens ex ore suo flumen emisit, quia maxime post aduentum Filii Dei, et postquam Ecclesia celestia petiit, infidelium multitudinem diabolus in sanctorum necem commouit, sicut Neronem, Domitianum, et ceteros, ut eam faceret trahi a flumine, id est in corpus suum, hoc est, in societatem reproborum posset eam traducere, sed non ualuit, quia si moriuntur martyres corpore, tamen post mortem carnis ueraciter dicent: Torrentem pertransiuit anima  nostra , quia dum persecutores traiicere eos in corpus suum non ualuerunt, funditus delere conati sunt.

Et adiuuit terra mulierem. Terra in sacro eloquio humanam naturam significat, unde primo homini dictum est: Terra es, et in terram ibis. Terra itaque in hoc loco caro nostri Redemptoris intelligitur, qui cum in forma Dei esset, formam serui accepit. De hac terra Psalmista ait: Benedixisti, Domine, terram tuam . Hec terra mulierem adiuuit, quia ipse primum omnes fluctus humane persecutionis pertulit et deuicit. Et aperuit terra os suum, et absorbuit flumen, quod misit draco de ore suo. Quia tempore passionis abundantia uite sue mortis principem deglutiuit, et resurgens a mortuis inundantes fluctus  absorbuit potentia diuinitatis, quia ad hoc mortuus est, ut et uiuorum et mortuorum dominetur, unde Apostolus: Dedit illi Deus nomen quod est super omne nomen, ut in nomine Iesu omne genu flectatur . Et unde ipse fluctus persecutionum superauit, inde Ecclesiam ne uinci possit adiuuit, ac si diceret suis fidelibus: Nolite timere mortem, nolite timere fluctus humanarum subire persecutionum, sed confidite, quia ego uici mundum, principem quoque mundi debellaui, fluctus uite mortalis resurgendo calcaui, quia prior ego persecutiones eius bibi, bibensque superaui, uobisque spem resurgendi dedi. Ideoque sicut ego me humiliaui, et per humilitatem ad uictoriam ueni, ita et uos humilitatem sequimini, ut mecum postmodum regnare possitis, quoniam  diabolus nichil amplius preualebit in corpore, quam quod preualuit in capite. Et iratus est draco in mulierem. Id est, contra sanctam Ecclesiam que, sicut dixi, mulier appellatur, quia spirituales filios generat. Et abiit facere prelium cum reliquis de semine eius. Fecit quidem draco prelium cum his, qui fuerunt ante Domini aduentum boni, sicut fuit Abraham, Isaac et Iacob, et multi alii, sed amplius post aduentum Filii Dei, cepit seuire cum reliquis, qui erant de semine eius, id est cum apostolis et martyribus, quos per membra sua crucifixit, ustulauit, igni tradidit, et uariis tormentis cruciauit. Semen quippe mulieris uerbum intelligitur predicationis, quo renascuntur homines, et filii Dei efficiuntur.  Tanto enim diabolus amplius seuit aduersus Ecclesie membra, quanto a precedentibus diuino munere roboratis uictus est. Hinc est quod expulsus ab homine, cum septem aliis nequioribus redire describitur. Qui custodiunt mandata Dei. Quibus scilicet in lege precipitur: Non occides, non furtum facies, et cetera his similia. Et habent testimonium Iesu. Id est, fidem illius retinent corde, et ornant opere. Cum his quippe diabolus maximum habet conflictum, iuxta illud Apostoli: Omnes qui pie uolunt uiuere in Christo, persecutionem patiuntur . Sustinent quidem et reprobi mala, sed non aduersus eos diabolus intorquet bellum, quod nequaquam fieri potest, nisi inter duas partes contrarias. Sed cum dicitur primum qui custodiant mandata Domini, et  deinde infertur: Et fidem Iesu, sic uidentur uerba hec sonare, quasi ante fidem bona opera possint esse, cum prius sit credere, ac si eamdem fidem operibus post fulcire. Sed sciendum, quod ideo mandata prius ponuntur, quia caritas que in mandatis constat, maior est omnibus uirtutibus, licet fides uia sit ad Deum. Unde Apostolus: Nunc manent fides, spes, caritas, tria hec, maior autem horum caritas . Quare maior? quia cetere transibunt, caritas permanebit in electis.

Et stetit super arenam maris. Notandum autem quod idem draco non supra petram, sed super arenam stetisse dicitur. Cunctis enim liquet, quia serpens in petra uestigium habere non ualet. In arena uero queque loca tetigerit, signa sui corporis relinquit.  In petra non stat draco, quia in cordibus sanctorum, que uoluptates nulle emolliunt, locum diabolus nullum inuenit. E contra, in arena gressum figit, quia mentes quas humor carnalis concupiscentie emollit, inhabitat. Hinc a Domino Iob dicitur: Sub umbra dormit in secreto calami, in locis humentibus , id est, in lubricis et uoluptuosis cordibus requiescit. Quem ergo Dominus in locis humentibus dormire prohibet, hunc Ioannes super arenam stare affirmat.



CAPUT XIII.

Et uidi de mari. Hoc est de multitudine reproborum, uel de profunda perfidia Iudeorum. Bestiam ascendentem. Id est Antichristum. Ubi enim in sacro  eloquio singulariter bestia ponitur, ipse malignorum spirituum princeps per illam designatur. Unde est: Bestia agri scindet eos. Et Isaias: Mala bestia non pertransibit per eam. Ubi uero particulariter, uel uniuersa demonum portenta, uel bestiales hominum motus exprimuntur. Unde est: Omnes bestie agri ludent ibi. Et Apostolus: Si secundum hominem ad bestias pugnaui Ephesi. Et: Cretenses semper mendaces, male bestie. Hic itaque, sicut dixi, bestia que ascendit de mari, diabolum significat, qui ascendit de cordibus reproborum, ut amplius seuiat, solutus per ipsum perditum hominem, qui nascetur de plebe Iudaica, iuxta illud: Fiat Dan coluber in uia, et usque. Ut cadat ascensor eius retro .  Et in illo etiam omne corpus eius figuratur. Habentem capita septem et cornua decem, et super cornua eius decem diademata. Per septem autem capita, omnes reges intelliguntur illi subditi, per decem cornua, omnia regna. Multas enim potestates huius seculi habebit sibi subditas, quibus et honorem dabit, et mundi regna Domino permittente, unde in cornibus eius decem sunt diademata, hoc enim significat per decem diademata, quod per decem cornua, id est omnia regna terrena illi subdita; septem enim capita uel cornua, non numero, sed significatione uniuersitatis inuenimus. Et super capita eius nomen, scriptum, blasphemie. Quia maxime potentatus huius seculi blasphemat Deum et uerbo et opere. Blasphemabit autem ipse Deum et tabernaculum  et nomen eius, sicut in sequentibus inueniemus. Facient etiam qui sunt membra eius, quia ei placere cupiunt. De hac blasphemia Apostolus dicit, qui aduersabitur, et extolletur super omne quod dicitur Deus, aut quod colitur, ita ut sedeat in templo Dei tanquam sit Deus. Et membra eius adorabunt eum, quia honorem diuinum illi dabunt. Et quia in bestia non solummodo caput, sed omne quoque eius figuratur corpus, subditur:

Et bestia quam uidi, similis erat pardo, et pedes eius sicut pedes ursi, et os eius sicut os leonis. Pardus bestia est seuissima atque impatientissima; et uarietate cutis discolor. Ursus quoque rapacissima est, primum pedibus conculcat et comminuit, et sic omnia deuorat. Leo uero terrorem suo rugitu omnibus  bestiis immittit: et cum sit fortissimus bestiarum, atque ad nullius paueat occursum, tamen insidiando predam sibi preripit. Tales sunt utique heretici, pagani, et ceteri, qui ad corpus Antichristi pertinent. In uarietate siquidem pardi, diuersitas nationum ostenditur, que illi creditura est. uel etiam multitudo diuitiarum, quibus ille suos ornabit subiectos. uel certe omnium hypocritarum, atque omnium reproborum ficte actiones, qui bona que faciunt, cupium semper uideri, ut laudem ab hominibus accipiant. Unde contra Dominus fidelibus dicit: Orantes nolite multum loqui, sicut hypocrite faciunt. Et cum eleemosynam facis, noli tuba canere ante te sicut hypocrite faciunt, sed nesciat sinistra tua quod faciat dextera tua . Iusti quoque opera sua ostendere  iubentur, sed ad hoc ut non ipsi quoque per ea, sed Pater celestis glorificetur. In urso autem potestas exprimitur secularis. Unde bene in libro Regum legimus, quia cum reuerteretur Eliseus in Bethel, pueri illudentes ceperunt dicere: Ascende, calue, ascende, calue . Maledixit ergo eis in nomine Domini, et egressi duo ursi de saltu, deuorauerunt ex eis quadraginta duos pueros. Eliseus in hoc loco significat Dominum Iesum, qui cum reuerteretur ad Patrem per passionem mortis, clamauerunt ei pueri insultantes, id est Iudei pueriliter sapientes atque dicentes: uah qui destruit templum Dei, et in triduo illud reedificat. Si Filius Dei est, descendat nunc de cruce et credimus ei . Sed ipsius Domini  sanguine uindictam expetente, exierunt duo ursi, Titus et uespasianus, principes gentium, cum multitudine exercituum, post quadragesimum secundum annum Dominice passionis, ipsamque Iudaicam gentem peremerunt. Sicut ergo ibi per ursum potestas terrena exprimitur, ita et hic. Tales quippe sunt in corpore Antichristi, qui pedibus secularis potentie conculcant pauperes, debiles, orphanos, et ceteros Dei seruos. Leo quoque  quamuis sit fortissimus bestiarum, et ad nullius paueat occursum, tamen insidias tendit, cum predam sibi preripit. Cuius etiam rugitu omnes bestie pauere dicuntur, et ideo non immerito per leonem Antichristus intelligitur: quia quosdam terroribus decipit, quosdam autem fraude. Unde Psalmista: Sub lingua eius labor  et dolor . Sedet in insidiis cum diuitibus in occultis. De quo rursum per eumdem dicitur: Sicut leo in cubili suo. Recte enim antiquus aduersarius contra electos in certamine positus, leo appellatur, quia per utraque seuire permittitur, et fraude scilicet et uirtute. uirtute, per potentiam secularem: fraude, per signa miraculorum. Ut eos enim qui aperte iniqui sunt, pertrahat, secularem potentiam ostentat: Ut uero etiam iustos fallat, signis sanctitatem simulat. Illis enim suadet elationem magnitudinis, istos decipit ostensione sanctitatis. Et dedit illi draco uirtutem suam et potestatem magnam. Sicut in Christo plenitudo diuinitatis requiescit, ita in illo plenitudo nequitie. Et sicut Christus per uirtutem uerbi omnia sua facit opera, ita et ille perditus per diaboli  potestatem, qui in eo habitabit, opera sua faciet. Draco itaque, id est diabolus, dedit illi potestatem suam et uirtutem, ut faceret miracula et signa inaudita, et potestatem magnam dedit illi, per quam eleuatur super gentes et regna. Contra bonos deseuiet, nec erit ulla difficultas peragendi malum, quia is eum inhabitabit, qui per se omne malum adinuenit.

Et uidi unum de capitibus suis quasi occisum in mortem. Diximus superius quia per septem capita omnes reges illi subditi designantur, per unum autem caput, quod hic singulariter tanquam occisum se uidisse dicit Ioannes, ipsum principem malorum intelligere debemus. Unde recte dicitur: Tanquam occisum eum uidisse in mortem, quia uidelicet ipse  simulabit se occisum, et post mortem resurrexisse. Unde subiungitur: Et plaga mortis eius curata est. Tanta quippe temeritas erit in illo damnato homine, ut ad deludendos animos paruulorum, imitatione ueri capitis Christi, occisum se dicat et resurrexisse post mortem, ideoque ne forte ueritas, sed illusio putetur, idcirco nequaquam affirmando dicitur: Et unum de capitibus suis occisum in mortem, et plaga mortis eius curata est, sed premittitur. Quasi, aduerbium scilicet similitudinis, ut per hoc  aperte ostendatur non esse illud ueritatis persecutione, sed uerisimili fraude: quanquam illa particula non semper pro aduerbio similitudinis, sed aliquando etiam pro affirmatione ueritatis in Scriptura  ptura ponatur, unde est: Et uidimus gloriam eius gloriam quasi unigeniti a Patre.---Et admirata est uniuersa terra post bestiam. Nulli dubium, quin per terram terreni intelligantur, qui admirantur post bestiam, estimantes eam resurrexisse a mortuis, et facere ea miracula in uirtute diuinitatis.

Et adorauerunt draconem, id est diabolum, qui dedit potestatem bestie ut faceret miracula potentialiter. Et adorauerunt bestiam, id est ipsum Antichristum. Dicentes: Quis similis bestie? Ut se ostendat resurrexisse a mortuis. Et quis poterit pugnare cum ea? Ut uoluntati eius resistere possit, id est nullus. Hic iam aperte demonstratur, quid sit admirari uniuersam terram post bestiam, id est reprobos et terrena sapientes. In eo itaque draconem adorauerunt, quod  bestiam illam, uidelicet Antichristum, non solum diuitiis et potentatibus, uerum etiam electorum signis et uirtutibus fultum, Christum esse putauerunt. Forsitan enim contemnenda esset, si solummodo potentia seculari, et non uirtutibus fulta esset. Rursum despicienda esset fortassis, si solum uirtutibus simulatis et non etiam seculari potentia usa fuisset. At cum signis et potentia uideatur suffulta, quis non solum reproborum, uerum etiam electorum non trepidet? Unde et adorantes dicunt: Quis similis bestie? Et uerum dicunt isti qui hanc bestiam adorant, quia neque in seculari potentia, neque in miraculorum fraude in retroactis temporibus similis ei apparuit.

Et datum est ei os loquens magna et blasphemias.  Diuino et iusto Dei iudicio ad illudendos animos reproborum, permittitur Antichristus magna loqui: magna utique, non quia bona, sed quia inaudita et terribilia. Et blasphemias loquetur, quia dicet se Deum esse, et pro illo se adorari faciet. Datum est enim et illi a Deo ut hoc faceret, id est permissum est illi. Tale quippe est hoc, quale et illud: Induratum est cor Pharaonis.

Et data est illi potestas facere menses quadraginta duos. In tribus annis et dimidio, quadraginta duos menses sunt, atque idcirco specialiter in his mensibus ultimum tempus et persecutio significatur Antichristi. Generaliter autem omne tempus huius seculi, a Domini predicatione usque ad finem seculi, sicut et supra per dies mille ducentos sexaginta. Quia  ergo per quadraginta duos menses omne tempus, quo diabolus contra Ecclesiam pugnat, siue etiam quo aperte solutus acrius pugnabit, intelligitur, uidendum est in ipsius numeri natura, quare eos non uincat. Constat enim hic numerus ex denario, quaternario, et binario. Quatuor ergo referuntur ad quatuor libros Euangelii, siue quatuor uirtutes principales. Denarius ad Decalogum legis, binarius ad duo dilectionis precepta. Idcirco itaque, siue in omni tempore presentis uite, siue etiam sub Antichristo, insuperabiles existunt, quia, quatuor libris Euangelii fulti, quatuorque principalibus uirtutibus roborati, Decalogum legis opere complent, et duo dilectionis precepta custodiunt, diligentes Dominum Deum ex  toto corde suo, et proximum sicut seipsum, nam et quod omne tempus huius uite designetur per quadragesimum secundum numerum, hinc patet, quod filii Isrel quadragesima et secunda mansione ingressi sunt terram repromissionis. Notandum quippe est omnibus, quod per ipsum iter Isrelitici populi presens uita significetur, in qua peregrini sumus, et ad patriam celestem tendimus.

Et aperuit os suum in blasphemias ad Deum, blasphemare nomen ipsius. Ipse qui nunc aperuit ora reproborum ad blasphemandum Deum uel Dei seruos, ipse tunc aperiet os corporaliter, cum in illo damnato homine habitare ceperit. Tale est enim hoc, quale et illud, quod in Euangelio de Redemptore nostro, licet per contrarium dicatur, quia aperiens  os suum docebat eos, ac si diceretur: Qui dudum aperuerat ora prophetarum, in presentia carnis apparens, os suum aperuit. Sed agnus ad doctrinam, bestia aperiet os suum ad blasphemias. uel certe, quia nunc per membra sua metu fidelis populi aperte non presumens blasphemare, os suum obstruitur, Psalmista dicente: Obstructum est os loquentium iniquitatem . In futuro os aperire dicitur, quando per ipsum hominem damnatum seculari potentia contra Deum et Ecclesiam eleuatus, publice ausus fuerit blasphemare nomen eius, illud scilicet, de quo Paulus dicit: Propter quod et Deus exaltauit illum, etc., usque Dominus noster iehsu Christus in gloria est Dei Patris. Blasphemabit hoc nomen, quia dicet ipsum non esse Christum, sed potius Antichristum, se  autem Christum esse fatebitur, nec iam similem Deo, sed, sicut dicit Apostolus, extolletur et eleuabitur supra omne quod dicitur Deus, aut quod colitur, ideoque in illo deterior omnibus blasphemia inuenitur.

Et tabernaculum eius, subauditur blasphemabit, id est, ipsam carnem Redemptoris nostri, in qua habitat omnis plenitudo diuinitatis, dicens, non hec ita se habere, sed signum fuisse, et per demonum potestatem tanta agere potuisse, se autem confitebitur uere esse Filium Dei et filium hominis, ita ut sedeat in templo Dei tanquam sit Deus. Et quia diuinitatem in se habitare dicit, idcirco etiam adorari se faciet.

Et eos qui in celo habitant, id est in Ecclesia, siue  nunc, siue etiam qui iam precesserunt, blasphemabit, dicens, omnes hos ministros fuisse Antichristi, et pseudoprophetas et apostolos ab ipso deceptos, affirmans ante se nullum Christianum fuisse, sed omnes Antichristos exstitisse.

Et datum est illi, id est, permissum est illi a Deo iusto iudicio. Bellum facere cum sanctis, et uincere illos. Faciet bellum aduersus sanctos, quia pugnabit aduersus eos, et muneribus et tormentis, et quos non poterit inclinare ad suam fidem, uincet, id est occidet eos, non tamen animas illorum decipiet. Sed fortassis querit aliquis, cur Deus omnipotens ita sanctos suos permittet affligi? Quibus breuiter respondendum est, quia filii sunt et paterna hereditate  donandi atque a Deo dilecti. Unde scriptum est: Flagellat Deus omnem filium quem recipit . Nam si ipse Dominus persecutionem sustinuit, ut ad gloriam perueniret, qui est omnino sine peccato, quanto magis sancti iusto iudicio affliguntur, ut hereditatem celestis patrie consequantur? qui, licet sancti sint, tamen non sunt sine peccato, econtra reprobi aduersus eos seuiunt, iugiter mala operantur, tamen minime corriguntur, sed in iudicio isti, quibus nunc uidetur iratus, inuenient illum placatum, reprobi autem experientur iratum: et ira que nunc misericorditer a sanctis inchoat, in reprobis sine misericordia conquiescit; hinc Petrus dicit : Tempus est ut incipiat iudicium de domo Dei. Possumus sanctos eos intelligere, qui nunc simulatam in conspectu  hominum uidentur habere sanctitatem, quos uincet, quia superati donis aut tormentis, a fide recedent, quam nunc ficte tenent.

Et data est ei potestas in omnem tribum et linguam et gentem. In tribu et populo accipimus Iudeos, quia ille populus in tribubus erat distinctus: in lingua et gente, omnes nationes; non solum in Iudeis, sed etiam in omnibus gentibus erunt sancti, aduersum quos potestatem accipiet, ut eos interficiat et temporaliter contra eos preualeat. Similiter etiam erunt et in Iudeis et in gentibus, qui uicti succumbent. Unde et subditur:

Et adorabunt eum, id est Antichristum, et in illo diabolum. Omnes qui habitant terram, id est qui terrenis desideriis inseruiunt. Quorum nomina non sunt  scripta in libro uite Agni, sed potius in terra, iuxta illud Ieremie : Recedentes a te in terra scribentur. Quis uero sit agnus, Ioannes manifestat, dicens: Ecce agnus Dei, ecce qui tollit peccata mundi . Quis est autem liber uite Agni, in quo iustorum nomina numerentur ascribi, nisi uis quedam diuina, que ante mundi constitutionem ad uitam eternam sanctos predestinauit futuros? Qui uidelicet liber predestinationis, sicut fixa eternitate electos tenet ascriptos, ita nequaquam ulla ratione reprobos admittit scribendos.

Qui occisus est ab origine mundi. Occisus est autem iste Agnus ab origine mundi, non in se, sed in suis membris, sicut in Abel et multis aliis: quia sicuti in suis pascitur, ita in suis occiditur, unde est: Saule,  Saule, quid me persequeris?  uel certe in predestinatione occisus est, quia ante omnia secula decreuit Deus Pater cum Filio et Spiritu sancto, ut in fine temporum ueniret, et occideretur, ut sua morte nostram redimeret mortem; uel in ipso agno quem Abel obtulit, aut certe  ipse Abel innocens, a fratre peremptus, eum prefigurabat.

Si quis habet aures, subauditur cordis, audiat, id est intelligat spiritualiter quod dicitur. Quotiescunque hec particula ponitur, siue in Euangelio, siue in hac Apocalypsi, ea que precedunt, aut que sequuntur, spiritualiter intelliguntur.

Qui in captiuitatem duxerit, in captiuitatem uadet. Hec uerba sicut pertinent ad omne corpus Antichristi,  ita et ad ipsum principem malorum Antichristum, qui duobus modis captiuabit homines, primum uidelicet a fide Christi eos separans mente, deinde ab eternorum societate fidelium, quia qui ei obaudierint, perpetuo captiuitatis exsilio damnabuntur. Ita et ille prius captiuabitur in anima, dum diabolo tradetur ad possidendum. Deinde damnabitur in inferno captiuitate perpetua.

Et qui in gladio occiderit, oportet eum gladio occidi. Et hoc similiter duobus modis est accipiendum: primum enim gladio male persuasionis interficiet homines in anima, deinde quos sic non poterit superare, interficiet gladio materiali, cum quibus etiam Eliam et Enoch gladio ipso trucidabit. De hoc gladio spirituali Psalmista liberari se optabat, dicens ad Deum:  De gladio maligno eripe me . Ita et ille occidetur gladio sententie diuine, iuxta illud: Quem Dominus iehsu Christus interficiet spiritu oris sui, ac si diceret martyribus: Nolite timere, nolite expauescere, nolite pusillanimes existere, sed estote fortes contra robustos, quia et hoc quod patimini cito transiet, et hi a quibus patimini, sine tarditate uindictam recipient, id est diabolus, eiusque damnatus homo, seu omnis multitudo reproborum, qui unum utique sunt.

Hic est patientia, id est idcirco uirtutem patientie etiam inter aduersa sancti custodiunt, quia triumphaturos se post paululum sciunt, damnatoque eo, qui sibi ad tempus preualuerat, ipsi in perpetuo letabuntur. Et fides sanctorum, subaudis, hic est, quia pro certo iuste implebitur et eorum remuneratio, et  impiorum damnatio.

Et uidi aliam bestiam ascendentem de terra. Prior bestia Antichristus ipse scilicet malorum caput, sequens uero corpus illius intelligitur, maxime qui eum predicaturi sunt. Qui de terra ascendere dicuntur, quia de terrenis commodis et diuitiis quas possidebunt, in superbiam eleuabuntur. De terra quippe ascendere est, pro terrenis rebus in superbiam erigi.

Et habebat cornua duo similia Agni. Agnus Christus est de quo Ioannes dicit: Ecce Agnus Dei . Duo eius cornua sunt innocentia et uita pura, doctrina et miracula. Ista duo cornua simulabunt se habere ministri Antichristi, innocentiam scilicet et uitam puram, doctrinam et miracula: quoniam quod  Christus et eius ministri habent in ueritate, isti habebunt simulate. Et loquebatur sicut draco, id est sicut olim diabolus per serpentem mala persuasione locutus est mulieri, per quam decepit uirum, ita et isti sua praua doctrina omnes quoscunque possunt, seducunt, et a fide Christi separant: et cum sint seuissimi dracones, uirus nequitie suis auditoribus infundentes, agnos se esse simulant, ut agnos decipere ualeant. Assumunt Agni faciem, ut draconis possint exercere operationem.

Et potestatem prioris bestie omnem faciebat in conspectu eius. Quia sicut Antichristus ui et fraude, blandimentis et doctrinis, terroribus et tormentis decipit, ita et omnes ministri eius. Quid est autem,  quod dicit in conspectu eius? Nunquid enim predicatores Antichristi semper in eius presentia manere poterunt? Non. Quin potius discurrent per uniuersas mundi partes predicando, sed ubicunque sint, ita ea facere studebunt, que illi sciunt placita, quasi semper ab eo uideantur, et in eius conspectu consistant. Intantum quippe illum honorabunt, ut quidquid acturi sunt, coram ipso se agere dicant, tanquam nichil eum latere possit. Sicut enim sancti, quia iugiter eius uoluntatem custodiunt, in conspectu Dei se manere fatentur, iuxta illud: uiuit Dominus, in cuius conspectu sto ; et Apostolus: Sicut ex Deo coram Deo in Christo loquimur , ita et illi in omne quod locuturi sunt et acturi, caput suum sibi preponent, quasi in conspectu eius potestatem  super populum exerceant.

Et fecit terram, id est terrena corpora hominum. Et inhabitantes in terra, id est animas in corporibus quiescentes, et omnem suam sollicitudinem in terrenis rebus ponentes. Adorare bestiam primam, id est Antichristum, de quo supra dixerat: uidi de mari ascendentem bestiam, habentem capita septem, etc.

Cuius curata est plaga mortis, id est qui se fingit resurrexisse a mortuis, sicut iam supra dictum est. Omnes enim qui eum recepturi sunt, utique prostrati et corpore et anima illum adorabunt, et in ipso damnato homine adorabunt diabolum in eo habitantem. Quo in loco grauissima uis seductionum ostenditur, que et animas et corpora miserabiliter mancipat. Qui enim ui cadit, non seductus, solo corpore  captiuatus est. Qui autem seducitur, et mente et corpore captiuatur.

Et fecit signa magna, quia non solum uerbis, sed etiam falsis miraculis multos seducet. Ita ut ignem faceret de celo in conspectu hominum descendere. De hoc Dominus in Euangelio dicit: Consurgent pseudochristi et pseudoprophete, et dabunt signa et prodigia, ita ut in errorem ducantur, si fieri potest, etiam electi . Inter que etiam signa et miracula hoc erit maximum, quod ignem faciet de celo descendere. Legimus in ueteri Testamento, quod diabolus iusto Dei iudicio et permissu descendere fecit ignem de celo super pecora beati Iob, qui factas oues puerosque consumpsit. Quid ergo mirum, si facturus est per Antichristum quod iam fecit per semetipsum?  Tamen non faciet hoc in sua potentia, sed Dei permissione, ut hi qui ei sunt credituri iusto Dei iudicio decipiantur. Aliter: legimus in Actibus apostolorum, quod die Pentecostes Spiritus sanctus in ignis uisione descendit super apostolos, quo repleti ceperunt loqui uariis linguis magnalia Dei . Qui etiam eis quos baptizabant, deinceps Spiritum sanctum dabant, ut similiter omnibus linguis loquerentur, sicut legimus fecisse Petrum et alios. Unde et Simon allata pecunia dixit: Date mihi hanc potestatem, ut cuicunque imposuero manum, accipiat Spiritum sanctum, ut possit loqui omnibus linguis. De celo itaque, id est de seipsis, faciebant descendere ignem, hoc est Spiritum sanctum, de quo Dominus  dicit: Ignem ueni mittere in terram , id est super eos qui ante fuerant terreni, sed tunc renouabuntur per gratiam Spiritus sancti. Unde et ipse Dominus in signum credentium specialiter hoc dixit futurum. Signa, inquit, eos qui crediderint, hec sequentur: In nomine meo demonia eiicient, linguis loquentur nouis . Ita ergo hec bestia ignem faciet descendere de celo, quia predicatores Antichristi falsa imitatione per impositionem manus, dare suis sequacibus Spiritum sanctum se fingent. Et hinc uehementior erit persecutio, quo illud Spiritus sancti donum, bestia uel habere uel dare putabitur, quo Ecclesiam suam Dominus eminere uoluit super omnia regna mundi; nam cum multa uideantur nobiscum heretici habere communia, hoc specialiter  donum sola se gloriatur habere Ecclesia. Sed illi forsitan agent quibusdam prestigiis, ut illi quibus manus imposuerint, loquantur linguis multarum gentium. Et hoc in conspectu gentium carnaliter sapientium. Homines enim uocantur, qui non diuina, sed humana sapiunt, quia per hanc simulationem non oculos spiritualium, sed carnalium ludificare probantur. Aliter: legimus in ueteri Testamento, quod ad uocem Elie descendit ignis de celo, et consumpsit duos quinquagenarios cum suis quinquaginta. Sermo itaque Elie ignis fuit, et ipsi excitauerunt contra seipsum ignem irrisorie clamando: Homo Dei, descende, rex te uocat Ignis ergo intelligitur feruor et zelus, quo accenduntur sancti, Elias scilicet et Enoch, et ceteri predicatores, aduersus eos  quos uiderint recedere a fide, et zelo feruoris succensi condemnabunt eos suo anathemate. Ipsa itaque bestia ignem faciet descendere de celo, quia ipsi reprobi peruerse agendo accendent se flammis zeli in celestes animas electorum ut eos condemnent. Et hoc est quod etiam supradictum est, quia si quis eos uoluerit nocere, ignis exibit de ore eorum, et deuorabit inimicos illorum.

Et seducet inhabitantes terram propter signa, que data sunt illi facere in conspectu bestie, dicens habitantibus in terra, ut faciant imaginem bestie, que habet plagam gladii, et uixit. Per terram, ut sepe dictum est, terreni intelliguntur, qui idcirco seduci poterunt a ministris Antichristi, quoniam plus terrena quam celestia diligunt. Imaginem bestie facient,  hoc est fidem illius tenebunt, et simulationem eius imitabuntur. Neque enim hoc pueriliter intelligere debemus, quod facturi sunt aliquam imaginem quam secum ferant, sed imaginem illius facient, id est fidem eius habebunt, et simulationem eius imitabuntur, tanquam sit uere Filius Dei, et ueraciter resurrexerit a mortuis. Habet autem plagam gladii et uixit, secundum quod supra dictum est, quia Antichristus dicet se interfectum et resurrexisse a mortuis. In conspectu huius bestie multa signa facient, quibus seducent terram: quia ubicunque fuerint, ita eius uoluntatem implebunt, et ea que illi placere cognoscunt, facient, quasi semper illi presentes assistant.

Et datum est illi ut daret spiritum imagini bestie.  Id est ipsis ministris Antichristi datum est a Deo, hoc est, permissum est ut daret spiritum imagini bestie. Imago bestie, ipse homo damnatus intelligitur, in quo diabolus habitabit, cui predicatores falsi spiritum dabunt, hoc est, plenitudinem Spiritus sancti in eo requiescere dicent. Dicimus enim nos: Date honorem Deo. Et rursus: Exaltabo te, Deus meus rex . Quomodo enim illi honorem dare possumus? aut quomodo illum exaltare ualemus, qui non habet quo exaltetur? Sed exaltamus illum, quando excelsum predicamus. Tali modo isti dabunt spiritum imagini bestie, predicantes eum plenum esse diuinitate. Nam et Photinus dicit: Ego Christo principium ex Maria tribuo, id est hoc annuntio quia ex Maria initium sumpserit. Et ut loquatur imago  bestie. Datum est illi, subauditur. Nam non solum Spiritum sanctum in eo requiescere dicent, sed etiam predicabunt illum loqui, id est uentura predicere, per spiritum prophetie. Intantum quippe signis et miraculis preualebit, ut a suis et Spiritu sancto plenus credatur, et uentura predicere posse estimetur. Diabolus enim per os eius loquetur, et suis cultoribus multa fallacia dabit responsa, sicut olim loquendo per ora idolorum. Et faciat ut quicunque non adorauerint imaginem bestie, occidantur. Id est quicunque non audierint eos, ut colant Antichristum pro Deo, interficiantur ab illis et ab huius seculi principibus qui eos sequentur: sicut Elias et Enoch et multi alii.

Et faciet omnes pusillos, et magnos, et diuites, et  pauperes, et liberos et seruos habere characterem in dextera manu aut in frontibus suis. Pusilli sunt, qui malum quod intelligunt et uolunt, perficere non possunt. Magni sunt qui secundum suum libitum operantur malum. Diuites, qui terrenarum rerum possessores, uel etiam superbi. Quo contra beati pauperes spiritu dicuntur. Nam et ille suos ministros multis ditabit diuitiis, pro quibus in superbiam nimiam eleuabuntur. Pauperes fide et bonis operibus intelliguntur. Quo contra Apostolus dicit de se et sibi similibus: Tanquam nichil habentes et omnia possidentes . Liberi et serui sunt, alieni a iustitia, et serui peccatorum facti. Talibus quippe dicit Apostolus: Cum serui essetis peccati, liberi fuistis iustitie . Id est, alieni fuistis a iustitia. Hi homines habent characterem  bestie in dextera manu et in frontibus suis, et sunt etiam nunc tam extra Ecclesiam quam intra. Extra Ecclesiam sunt Iudei, intra falsi Christiani. Quid autem per dexteram manum reproborum intelligitur, nisi operatio illorum? Et quid per frontem, nisi fides exprimitur? Habent ergo characterem in dextera manu et in frontibus suis, quia ubi debuerunt habere pura opera uirtutum et fidei, ibi inueniuntur macula criminis deturpati. In manu habent Iudei eius characterem, quia opera diaboli faciunt: in fronte, quia in eum credunt, et illum recepturi exspectant, iuxta illud: Ego ueni in nomine Patris mei, et non suscepistis me: alius ueniet in nomine suo, illum suscipietis. Similiter habent et illi qui  fidem uerbotenus habent, sed opera fidei non habent. Proprie autem ad illud tempus pertinet hoc, quando mali aperte illum sequentur reproba fide et reproba actione.

Et ne quis possit uendere aut emere, nisi qui habuerit characterem aut nomen bestie, aut numerum nominis eius. Negotium istud spiritualiter est agendum. Dominus quippe committens suis fidelibus tanta talenta doctrine, dicit: Negotiamini dum uenio. Et bene predicatio negotio comparatur. Sancti enim doctores doctrinam prerogant, et fidem a populis reportant, fidem impartiuntur, et eorum protinus uitam sumunt. Tempore itaque Antichristi nemo talium  poterit uendere aut emere, id est, nemo poterit predicare libere Christum,  quia carceribus recludentur, et insuper interficientur, nisi qui habuerit characterem bestie, id est fidem illius tenuerit, et nomen eius, et numerum nominis, de quo in sequentibus dicemus. Character autem et nomen bestie, et numerus nominis eius, unum sunt. uerum ista mercatio non cessabit in his qui electi fuerint, quoniam, prout ualuerunt, talentum diuini uerbi erogare curabunt. Ad has enim nundinas illi negotiatores occurrent eximii: Elias uidelicet et Enoch, qui intuitu merces Ecclesie preclaras ostendent, ut non solum fidei Christiane dediti, uerum etiam ipsi eas concupiscant, qui characterem bestie uidebantur habere, Domino de uno eorum dicente: Elias ueniens, restituet uobis omnia.

Hic est sapientia: Qui habet intellectum, quo possit  hec intelligendo penetrare, computet numerum bestie. Obscuritatem huius loci considerans beatus Ioannes, intentum uoluit lectorem facere: atque idcirco eum premonuit, ut numerum bestie perspiceret, et quia purus homo erit Antichristus, plenus tamen demone, subiungit: Numerus enim hominis est. Ac si diceret: Attendite diligenter, quia homo erit uerus, non Deus, sicut ipse iactando dicet. Et numerus eius sexcenti sexaginta sex. Omnes libri Noui Testamenti Greco sermone sunt scripti, preter Euangelium Matthei et Epistolam Pauli ad Hebreos. Quia ergo hic liber  Grece scriptus est, idcirco sensus huius loci more Grecorum est requirendus, apud quos omnes littere numeros in se continent. Dicamus itaque ANTEMOS, quod interpretatur honori contrarius, quod  nomen illi bene conuenit, qui Antichristus, id est Christo contrarius dicitur. Hoc etenim nomen precedentem in se continet numerum, hoc modo: unum, quinquaginta, trecentos, quinque, quadraginta, septuaginta, ducentos. Dicamus adhuc et aliter: ARNUME, quod interpretatur: Nego. Et hoc nomen bene illi aptatur, quia Christum negabit Deum esse, seque Deum confitebitur iniuste. Et in hoc quoque nomine numerus ipse continetur. Nam unum ostendit, centum, quinquaginta, septuaginta, quadringentos, quadraginta, quinque: qui simul ducti, faciunt sexcentos sexaginta sex. Dicamus et aliter: TEITAN, quod Latine sol dicitur. Sol autem Christus est per significationem, qui illuminat  omnem hominem uenientem in hunc mundum . Teitan quoque appellatur gigas: unde et in uirgilio legimus: Titaniaque astra. Christus enim gigas, de quo Psalmista dicit: Exsultauit ut gigas . Ipse itaque Antichristus hoc nomen sibi fallaciter usurpabit, et dicet se esse solem illum, de quo scriptum est: uobis timentibus nomen meum orietur sol iustitie. Littere autem huius nominis totum illum precedentem continet numerum, id est sexcentos sexaginta sex. quippe trecentos exprimit, quinque, decem, iterum trecentos, unum, quinquaginta; qui simul iuncti faciunt sexcentos sexaginta sex. Quod nomen  sibi Antichristus usurpabit, audens se hominibus lucem profiteri, cum sit apostata angelus in eo transfigurans se in angelum lucis. Quam ob causam, si etiam hoc aliquis intelligere uult, Latinis  litteris ponamus nomen, in quo idem numerus inueniatur, hoc modo: Dic Lux. Ipse enim  fatebitur se esse lucem, nam d quingentos, i unum, c centum, l quinquaginta, u quinque, x decem exprimunt. Que in unum collecte, faciunt similiter sexcentos sexaginta sex. Possumus adhuc eumdem numerum, si per Grecas litteras scribatur, Gothico nomine, reperire hoc modo: GENSERIKOS. quippe tria, quinque, quinquaginta, ducentos, octo, centum, decem, uiginti, septuaginta, ducentos ostendit. Qui simul ducti, faciunt sexcentos sexaginta sex. Interpretatio autem nominis eiusdem est, gentium seductor: in eo Christo contrarius, quod iste seductor, ille uero dicitur gentium saluator. Siue ergo hoc, siue illo modo, siue in Greca, siue in Latina,  siue in Gothica lingua hic numerus accipiatur, non incongrue ad Antichristi personam refertur. Sed est adhuc quod de eodem numero subtili inuestigatione pensemus, ut plura de eo offerentes lectori plenius satisfaciamus. Dicatur ergo: Numerus enim eiusdem sexcentesimus sexagesimus sextus. Senarius quippe numerus apud secularem scientiam ideo perfectus est, quia primus in numeris completur partibus suis, id est, sexta sui parte, tertia et dimidia: que sunt unum, et duo, et tria: que in summa ducta, sex faciunt. Nec alius ante senarium numerus reperitur, qui suis partibus dum diuiditur, tota eius summa compleatur, quique dum a sexta sui parte, id est, ab uno in denarium, a tertia autem in uicenarium  surgit, quasi quadratum denarium reddit. Sed ut solidetur, rursum a sexta sui parte que in denarium surgit, ad centenarium peruenit, sicque in suis partibus multiplicatus, sexcentos consummat. Sed quia cuncta hec per sacre Scripture celsitudinem proficiendo transcendimus, ibi senarium, ibi sexagenarium, ibi centenarium, unde perfectus numerus, sit, inuenimus. In Scriptura etenim sacra numerus senarius ideo perfectus est, quia in mundi origine Dominus, ea que primo die cepit, sexto die opere compleuit, cum hominem, propter quem cuncta creauerat, ad imaginem suam fecit. Denarius numerus in eo perfectus est, quia lex in decem preceptis concluditur, omnisque culpa non amplius quam per  decem uerba cohibetur: atque enarrante ueritate, operatores uinee denario remunerabuntur. Sexagenarius in eo perfectrus est, quia omnia que in sex diebus operantur, eisdem decalogi mandatis concluduntur: atque euangelico protestante eloquio, terra bona fructum sexagesimum reddit. Centenarius in eo perfectus est, quia dum decalogi mandata decies multiplicata comprehendit, omnis operationis summam concludit. Nisi enim centenarius numerus perfectionem designaret, nequaquam Dominus ad discipulos diceret: Omnis qui reliquerit domum, aut fratres, uel sorores, aut patrem, aut matrem, aut filios, aut filias, aut agros propter nomen meum, centuplum accipiet, et uitam eternam possidebit . Quia uero sex diebus Deus cuncta opera sua fecit, et sex sunt etates huius seculi, recte per hunc numerum  possumus intelligere omne tempus presentis uite. Quia ergo homo ille, filius perditionis, Christum se esse fallaciter affirmabit, tanquam ipse sit conditor omnium, que in sex diebus peracta uoluuntur, seque alpha et omega, principium et finem, et Deum scilicet ante secula, et hominem mentietur in fine seculorum, recte numerus bestie per intellectum computatus, sexcentesimus et sexagesimus sextus omne tempus uite presentis comprehendens, et diabolice fraudis nequitiam, et finalem seculi terminum ostendit.



CAPUT XIu.

Et uidi, et ecce Agnus stabat supra montem Sion, et cum eo centum quadraginta quatuor millia habentes  nomen eius, id est, Christi. Et nomen Patris eius, id est, Dei Patris, scriptum in frontibus suis. Sion, que interpretatur speculatio, Ecclesia est, que bona futura incessabiliter contemplatur, et que etiam mala sint cauenda denuntiat. Mons Sion nichil est aliud quam ipsa Sion, id est Ecclesia, de qua Psalmista dicit: Mater Sion dicet, homo , etc.; et alibi, Qui confidunt in Domino sicut mons Sion . Agnus autem Christus est, de quo Ioannes dicit: Ecce Agnus Dei . Agnus stabat supra montem Sion, quia ipse Christus presidet Ecclesie sue. Sed in hoc loco finitus numerus ponitur pro infinito, id est, centum quadraginta quatuor millia pro innumerabili multitudine electorum. Specialiter uero hic numerus eos significat qui uirgines sunt et mente et corpore: quia  multi sunt uirgines corpore, non tamen mente. Nam et ipsa uerba, quibus dicuntur centum quadraginta quatuor millia cum Domino uisa, non carent mysterio. Centenarius enim numerus in diuina Scriptura sepe perfectus ostenditur, unde est: Terra bona fecit fructum centumplum, quod scilicet ad uirginalem pertinere probatur perfectionem. Rursusque, Homo quidam habuit centum oues. Quo in loco summa angelorum et hominum intelligitur, centum quippe oues Deus omnipotens habuit, quia angelorum et hominum naturam ad se uidendum creauit, et Iterum, Qui reliquerit domum et fratres, etc., usque Centuplum accipiet, et uitam eternam possidebit. Quadragenarius quoque numerus in mysterio est consecratus, unde  et ipse Dominus quadraginta diebus ieiunauit, sicut olim fecerant Moyses et Elias. Constat enim ex quaternario et denario. Quaternarius sacratus est propter quatuor flumina paradisi, siue propter quatuor libros Euangelii, uel propter quatuor notissimas mundi partes, siue etiam propter quatuor uirtutes principales. Denarius quoque similiter est consecratus, propter decem legis precepta. Tunc decalogum legis perficimus, cum quatuor libros Euangelii in fide et operatione custodimus. Millenarius etiam sepe pro perfectione rei de qua agitur, ponitur, unde est, uerbi quod mandauit in mille generationes. Cum enim credendum sit quod nequaquam usque ad centum generationes mundus extendatur, quid aliud in mille generationibus nisi generationum uniuersitas  designatur? Unde et in hac Apocalypsi sancti cum Christo mille annis dicuntur regnaturi, id est, semper et omnia futura tempora. In hoc itaque numero, ut dictum est, summa eorum exprimitur, qui uirgines sunt mente et corpore. Ideoque considerandum est, quia, si tanta eorum numerositas erit qui uirginitatem seruauerunt, ut Ioannes et Paulus, multo plures erunt et ceteri sancti. Quo in loco etiam hoc notandum, quod hi supra montem Sion stare dicuntur, cum ipsi sint mons Sion, quia uidelicet nisi quis etiam supra semetipsum ascenderit, de bestia non triumphabit. In magna enim mentis celsitudine stare debet, qui contra seculi principem certamen inierit. Intuendum etiam quod Agnus hic stare perhibetur, cum Lucas de eo dicat: Dominus iehsu ascendit  in celum, et sedet a dextris Dei . Unde sciendum quia sedere, regnantis est uel iudicantis: stare uero, laborantis uel iuuantis. Quia ergo post deuictam mortem Christo resurgenti a mortuis data est potestas in celo et in terra, iure eum Lucas sedere dicit. Hinc etiam et Stephanus inter manus lapidantium positus, intuens in celum, dixit: Ecce uideo celos apertos, et Iesum stantem a dextris uirtutis Dei . Stant quoque cum illo electi, quia laborant in presenti uita, et in certamine sunt constituti. Habentes nomen eius, et nomen Patris eius scriptum in frontibus suis. Non debemus hoc carnaliter intelligere, quod scilicet habeant pictaciola frontibus suis circumligata, in quibus sit nomen Agni uel Patris eius scriptum, sed in suis frontibus nomen  Agni et Patris portant, quorum fidem tenent, et operibus ornant. Et quia in nomine Patris et Filii signantur, et hoc signo crucis ab omnibus tuentur aduersis.

Et audiui uocem de celo tanquam uocem aquarum multarum, et tanquam uocem tonitrui magni. Et uocem quam audiui, sicut citharedorum citharizantium in citharis suis. Celum enim ipsa est Ecclesia, quam ob causam et illi qui cum Agno sedent, ipsi sunt celum. Et quia multi per Domini misericordiam uirgines ex omnibus gentibus sunt colligendi, idcirco eorum uox similis uoci aquarum multarum dicitur. Aque enim multe, ut idem Ioannes dicit, populi multi sunt. Et quia etiam tales ad numerum iudicum  pertinent, qui et predicatores exsistunt, ut ipse scilicet Ioannes et Paulus, qui dicit: uolo omnes esse sicut meipsum , idcirco dicitur: Et tanquam uocem tonitrui magni. Ipsi quoque sunt citharedi, imitantes Domini sui passionem, nam  in cithara est lignum, et sunt chorde diuerso modo tense. Lignum hoc, lignum est Dominice passionis, uel crucis. Porro chorde deuota sunt corda sanctorum, qui imitantes et recolentes eius passionem, mortificant se cum uitiis et concupiscentiis, adimplentes ea que desunt passionibus Christi, in corpore suo.

Et cantabant quasi canticum nouum ante sedem et ante quatuor animalia et seniores. Canticum nouum cantare est de incorrupta mentis et corporis integritate  gaudere. Sed cum ipsi sint sedes, et quatuor animalia, et seniores, quid est quod ante sedem et quatuor animalia et seniores cantare dicuntur? Quia uidelicet semper ante se consistunt, qui nulla rerum mutabilium uarietate, a contemplatione Conditoris animos reflectunt. Et nemo poterat dicere canticum, id est, nemo poterat gaudere de incorrupta mentis et corporis uirginitate. Nisi illa centum quadraginta quatuor millia, non Petrus scilicet, non alius quilibet apostolus connubium expertus. Nam et in ipso coniugio peccatum Psalmista considerat, dicens: Ecce enim in iniquitatibus conceptus sum, et in delictis peperit me mater mea . Dicere tamen possumus, quod ueraciter affirmare non audemus, quia non omnes uirgines in illo beato regno coniugatos  precedunt, sed hi specialiter, qui et uita et moribus et tormento passionis, uirginitate insuper custodita cequantur martyribus coniugatis. uerbi gratia: si Ioannes apostolus in cruce fuisset leuatus ut Petrus, si uerum est quod de Petro dicitur, id est quod uxorem habuerit, utique precelleret eum, quia ille uirgo, hic uero esset non uirgo. Unde nec canticum illud dicere cum Ioanne, nec Agnum quocunque ierit, potest sequi. Qui empti sunt de terra. Quo pretio? Utique pretioso sanguine Christi, cuius amore sunt eleuati a terra, et celibes effecti.

Hi sunt qui cum mulieribus non sunt coinquinati, id est, non sunt polluti et maculati cum mulieribus mente et corpore. Nihil enim prodest esse uirginem corpore, si contigerit mente corruptum quempiam  esse. uirgines enim sunt. Ideoque: Hi sequuntur Agnum quocunque ierit, id est, imitantur illum. Sequi enim Christum, imitari est. Unde et ipse dicit: Qui mihi ministrat, me sequatur , id est me imitetur. Sequuntur isti Christum, quia, sicut ille uirgo, ita et isti uirginitatem custodiunt. Et quia eum in presenti pre ceteris sequuntur, in futuro familiarius adherebunt. Sequentur quoque illum ceteri fideles, qui uirginitatem corporis amiserunt, non quocunque ille ierit, sed quocunque ipsi potuerint. Que etiam multitudo sanctorum, etsi non poterit dicere canticum illud, audire tamen poterit et condelectari tam excellenti dono. Hi empti sunt ex omnibus primitie Deo et Agno. Sicut enim ex multo grege optimus eligitur  agnus, et sicut ex multis fructibus eliguntur primitie, ita et isti eliguntur ex multitudine electorum, qui, tanquam primitias semetipsos offerentes, centesimum referunt fructum.

Et in ore ipsorum non est inuentum mendacium. Questio hic oritur, quare hoc dicat Ioannes, cum Psalmista dicat: Omnis homo mendax , solus autem Deus uerax? Quod ita soluitur, quia omnis homo, inquantum ex se est, mendax est: inquantum autem uerax est, ex Deo est. Unde cum Dominus interrogasset discipulos suos, dicens: uos autem quem me esse dicitis? respondit Petrus: Tu es Christus Filius Dei uiui. Et ille: Beatus es, Simon Bar-Iona . Ecce homo in confessione Filii Dei uerax, imo ueracissimus homo. Sed unde uerax?  non a se, sed a Deo Patre qui in celis est. Cum autem alibi Dominus penam passionis sue prediceret, respondit Petrus: Absit a te, Domine, non morieris. Ego moriar pro te. Ecce homo mendax. Sed unde mendax? utique quia non sapis ea que Dei sunt, sed que hominum. Ergo omnis homo quantum de se, mendax: quantum de Deo, uerax. Sed cum hec ad omnes sanctos pertineant, quare de solis uirginibus specialiter dicitur: In ore eorum non est inuentum mendacium? Sine dubio, quia ad comparationem aliorum, soli uirgines dicuntur ueraces. Sed nec mirum si illi specialiter ueraces dicuntur, qui ueritati, que Christus est, uirginitate mentis et corporis amplius inherere uideantur. Sine macula enim sunt, et hoc similiter intelligendum, quia  cum sint etiam sancti sine macula, id est sine corruptione, utpote iam peccatis omnibus expurgati, ad comparationem Dei mendaces sunt et maculati.

Et uidi alterum angelum uolantem per medium celum, habentem Euangelium eternum. Primus angelus ipse est Agnus, de quo superius sermo habitus est, est enim nuntius paterne uoluntatis. Alter autem angelus ordo predicatorum intelligitur. Dicitur autem alter, non quod Christus eiusque predicatores unus non sint, quia ipse est caput, electi membra, sed quod in narratione non unus. Nam hoc est iste angelus, quod etiam sequens, id est ordo predicatorum. Sed quia unus succedit alteri, idcirco alius post alium commemoratur. uolat angelus per  medium celi, id est sancti predicatores incedunt uelociter predicando Christum per Ecclesiam. uolat per medium celum, quia mentis contemplatione celestia petunt, non terrenis inherentes, sed subiectos etiam populos ad celestia et uerbis et litteris inuitant. De his quippe uolantibus predicatoribus Isaias dicit : Qui sunt isti qui ut nubes uolant, et quasi columbe ad fenestras suas? Ut nubes enim uolant, quia a terrenis desideriis pennis uirtutum subleuati pluunt uerbis, et coruscant miraculis. Ad fenestras suas uelut columbe sunt, quia per hoc quod exterius conspiciunt, nichil terrenum concupiscunt, sed gaudia eterna iugiter contemplantur. Ipse quoque angelus Euangelium eternum habere dicitur, quia uidelicet  illud quod Euangelium promittit, eternaliter manebit. Per illud enim quod nuntiat, illud exprimitur quod nuntiatur. Ut euangelizaret sedentibus super terram, et super omnem gentem et tribum et linguam et populum, dicens uoce magna. Hoc est quod Dominus in Euangelio dicit: Oportet predicari Euangelium in toto mundo, et tunc ueniet finis.--- Timete Dominum, id est, habete reuerentiam nominis eius, et date illi honorem, id est, adorate eum, et subiicite illi. Quoniam uenit hora iudicii eius, ut reddat unicuique secundum opera sua. Et adorate eum qui fecit celum et terram, mare et fantes aquarum. Ac si diceret: Nolite adorare Antichristum, qui tantummodo ad tempus preualebit in corporibus hominum, sed eum, qui postquam occiderit corpus,  habet potestatem animam mittere in gehennam. Et nolite adorare eum qui putatur conditor esse creature, spiritu seductionis repletus, sed potius ipsum, de quo Daniel dicit : Potestas eius, potestas eterna, que non auferetur, et regnum eius quod non corrumpetur. Et Apostolus: Propter quod et Deus illum exaltauit, et donauit illi nomen, quod est super omne nomen, etc., usque quia Dominus noster iehsu Christus in gloria est Dei Patris . Illi  date honorem, et non Antichristo, qui contrarius honori in charactere et nomine ac numero nominis eius esse cognoscitur. In celo autem et terra et mari omnis creatura in tempore condita demonstratur.

Et angelus alius secutus est eum, dicens: Cecidit, cecidit Babylon illa magna ciuitas, que a uino ire  fornicationis sue potauit omnes gentes. In eo quod iste angelus primum secutus asseritur, subsequens predicatorum ordo imitatur. Bene autem angelus angelum sequitur, quia eadem annuntiat. Ille enim dixit: Quia uenit hora iudicii eius: hic autem dicit: Cecidit, cecidit Babylon . Nomine autem Babylonis confusio mundane conuersationis intelligitur. Due quippe ciuitates sunt in hoc mundo, id est Hierusalem que habet regem Christum: et Babylon, que habet regem Nabuchodonosor, id est diabolum. Quarum una cepit ab Abel, altera a Cain: una est corpus Christi, altera corpus diaboli. Cum autem dicunt sancti predicatores: Cecidit, cecidit Babylon, preteritum tempus ponitur pro futuro. Cecidit, uidelicet pro eo quod est casura, uel cadet in eternam  damnationem scilicet, qua diabolus cum omnibus suis membris damnabitur, cum audierint: Ite, maledicti, in ignem eternum, qui paratus est diabolo et angelis eius . Quod autem angelus, id est predicatorum ordo, rumam perfidie ciuitatis congeminando denuntiat, pro confirmatione rei facit idipsum. Aut certe nunc simul cum ipsis reprobis omnem eorum gloriam perituram demonstrat, iuxta illud: Peribit mundus et concupiscentia eius , ac si diceret: Et secularis gloria, et amatores eiusdem temporalis pariter ceciderunt. Magna hec dicitur ciuitas, propter innumerabilem reproborum multitudinem, uel propter enormitatem uitiorum. uinum autem fornicationis intelliguntur omnia uitia et peccata, quibus  reprobi alios inquinant: precipue autem philosophi et principes huius seculi omnes subiectos inebriant uino erroris, unde et sensum ab eis auferunt, ut, relicto Creatore, creature seruiant. Nam et fornicatio specialiter pro idolatria ponitur. Unde est: Perdes omnes qui fornicantur abs te . Hec Babylon, id est, conuersatio mundana, a uino fornicationis sue potauit omnes gentes, quia uitiorum omnis summa in temporalis glorie ambitu retinetur. Pro quibus omnibus, quos uino erroris et peccatorum inebriant, punientur.

Et tertius angelus secutus est eos dicens uoce magna. Tres angeli hic ponuntur, propter fidem Trinitatis quam annuntiant, sed tamen, ut dictum est, quod est primus, hoc sunt sequentes, id est ordo  predicatorum. uoce magna, quia bestiam se despicere et pro nichilo ducere, in libertate uocis ostendunt. Si quis adorauerit bestiam, id est diabolum, et imaginem eius, id est Antichristum. Et acceperit characterem, in fronte sua, id est fidem illius in mente sua, aut in manu sua, ut eius imitetur opera.

Et hic bibet de uino ire Dei mixto mero in calice ire ipsius. uideamus qui sint qui habent characterem bestie in fronte et in manu, et qui solummodo in manu. Iudei habent in fronte et in manu, quia et in eum credunt, et inde eum recepturi sunt, iuxta illud, Alius ueniet in nomine suo, illum recipietis; et opera illius imitantur, blasphemando Christum, et nequissimis deseruiendo operibus. Falsi autem Christiani habent eius characterem in manu, qui confitentur  se nosse Deum, factis autem negant. Dum ergo Christum operibus denegant, procul dubio Antichristi sunt, ideoque characterem illius in manu portant. Idcirco dicitur et hic, quia uidelicet similiter damnabuntur falsi Christiani, qui operibus imitantur Antichristum, quomodo et Iudei, qui illum sequuntur fide et opere. Quod est autem uinum, hoc est calix, id est uindicta et ira Dei omnipotentis, uentura super eos qui Antichristum adorant et imitantur. Nan et nos dum uinum in calicem damus, non dicimus: Ecce uinum et calix, sed tantum aut uinum, aut calix. Sed idcirco posuit uinum et calicem, ut ostenderet quia quod erat in calice cum mero mixtum, ad comparationem meri turbidum erat. Merum quippe dicimus purum. Sunt enim in  hoc calice simul mixte feces cum uino mero, id est puro. Per uinum itaque merum, uindicta diuini examinis intelligitur circa iustos, qui flagellantur in presenti, ut postmodum glorificentur. Per feces autem damnatio peccatorum exprimitur, qui in extremo examine damnabuntur, nam uinum supra est, feces autem in fundo latent, quia uidelicet sancti in presenti puniuntur, et quasi apertum contra eos seuit diuinum iudicium. Reprobi autem in fine damnabuntur, quia nunc sine flagello deseruntur. Bibent reprobi quod remanserit in fundo, id est feces, et non bibent electi, quia et reprobi post uoluptatis lasciuiam eternis cruciatibus damnabuntur, et electi post temporaneam disciplinam in potentiam regni  erigentur. Ideoque si quis adorauerit Antichristum aut imaginem illius acceperit in fronte, aut in manu sua, non hic ad presens flagella recipiet, tanquam uino potatus, sed in futuro perenni uindicta plectetur, tanquam fecibus inebriatus. Et cruciabitur igne et sulphure in conspectu sanctorum. Cum sint in inferno tanta tamque innumerabilia tormenta, quanta nec dici nec estimari possint, breuiter tamen in his duobus omnia comprehenduntur tormenta. Erit enim ignis, non ad lucendum, sed ad miserorum corpora concremandum. Erit quoque ibi et sulphur, quod et fomentum prestabit igni, et fetorem gignet intolerabilem, ac per hoc ex igne fetor, et ex fetore ignis procreabitur, cum unum horum ad tormentum miserorum satis sufficere posset, aut ignis uidelicet,  aut fetor. Sulphur quippe  fetorem, ignis autem habet ardorem. Qui enim ad peruersa desideria ex carnis fetore ardent, nunc maxime libidini deseruiendo, dignum est ut postmodum igne et sulphure pereant, quatenus ex iusta pena discant quid ex iniusto desiderio faciunt. Angelorum autem uocabulo, in quorum conspectu eruciari dicuntur, non solum angelici spiritus, uerum etiam electorum Ecclesia exprimitur. Quod ideo fiet, ut dum impiorum cruciatus iusti conspiciunt, in Dei laudibus crescant, per cuius misericordiam euaserunt quod miseri patiuntur: quia in se cernunt bonum quo gratis remunerati sunt, et in illis aspiciunt supplicium, quod misericorditer euaserunt, eritque ut malorum tormentum, ad electorum proficiat incrementum. Subiungitur  autem, et ante conspectum Agni. Non quo eum ultra uisuri sint, cum scriptum sit: Tollatur impius, ne uideat gloriam Dei, sed tanto timore terrebuntur, ut uideatur illis Deus omnipotens semper esse presens, eisque uindicte sue iram semper infligere, unde Iob dicit: Dimitte me ergo ut plangam paululum peccata mea, antequam uadam ad terram, ubi umbra mortis et sempiternus horror inhabitat .

Et fumus tormentorum eorum ascendet in secula seculorum. Magnus fumus indicium est magnarum flammarum, quia, quamuis sine nutrimento lignorum, corporeus tamen erit ignis reproborum, ideoque fumum eius sempiternum dicit inesse. Quia ergo in igne reprobos sine fine ardere conspicit, idcirco  fumum tormentorum in secula seculorum ascendere dicit. Quo in loco error Origenis aperte destruitur, qui dixit post mille annos reprobos redire ad uitam, iustos autem reuersuros ad penam, alioquin falsum est quod ueritas dicit: Ibunt hi in supplicium eternum, iusti autem in uitam eternam . Quod si quis uult querere cur pro temporali peccato sino tempore reprobi cruciabuntur, dicendum est quod districtus iudex ueniens non facta pensabit, sed uoluntates. Nam reprobi, si fieri posset, semper in hac uita uiuere cuperent, ut nequaquam peccare desisterent: et ideo nunquam carebunt supplicio, qui nunquam uoluerunt carere peccato. Et nullus erit iniquis terminus ultionis, qui nunquam uoluerunt  habere terminum criminis. Si enim, ut illi aiunt, finienda sunt supplicia quandoque reproborum, ergo quandoque finienda sunt et gaudia iustorum. Si ergo hoc uerum non est, quod minatus est, neque illud uerum est quod promisit. At inquiunt: Ideo eternam penam minatus est peccatoribus, ut eos a perpetratione peccatorum compesceret, quia creature sue eterna supplicia minari debuit, non inferre. Quibus citius respondemus: Si falsa minatus est ut ab iniustitia corrigeret, etiam falsa est pollicitus, ut ad iustitiam prouocaret. Nec habent requiem die et nocte, qui adorauerunt bestiam et imaginem eius, et si quis accepit characterem nominis eius. In die et nocte continuum tempus intelligitur, siue etiam uicissitudines penarum, iuxta illud: Ad calorem nimium  transibunt ad aquis niuium ; unde est: Erit tempus eorum in secula. Deficient enim miseri sine defectu, semperque erit quod crucietur, quia semper ad cruciamenta reparabitur quod defecit.

Hic, id est in presenti uita, patientia sanctorum est, qui dum considerant que sint sanctorum gaudia et reproborum supplicia, patienter omnia perferunt ut in fine saluentur. Qui custodiunt mandata Dei, id est, precepta legalia, ut est, Diliges Dominum Deum tuum , et Non adulterabis, Non furtum facies , et cetera huiusmodi.

Et audiui uocem de celo dicentem: Scribe: Beati mortui qui in Domino moriuntur. Hec uox tam ad  ipsum Ioannem pertinet, quam ad omnes fideles, qui remunerationem sempiternam exspectant. Scribe in corde tuo, et in cordibus auditorum tuorum, uel litteris commenda ut ad posteros ueniat: Beati mortui qui in Domino moriuntur. Que sententia dupliciter potest intelligi: Beati mortui seculo qui in Domino moriuntur, uiuentes uirtutibus; qui scilicet pleni fide et ceteris bonis operibus, de hoc mundo migrant. uel, Beati mortui qui in Domino moriuntur, id est, qui imitantes caput suum, non timent pro eo mortem subire temporalem, ut in eternum possint uiuere cum illo, amodo, id est, a presenti tempore iam dicit Spiritus, id est tota Trinitas, que est Deus, ut requiescant a laboribus suis. Quod superius dicitur: Beati mortui qui in Domino moriuntur, omnibus electis  congruit: quod autem sequitur. Amodo iam dicit Spiritus ut requiescant a laboribus suis, specialiter pertinet ad prelatos, qui diuerso modo laborant in hoc, quod gregem Dei commissum habere uidentur, ad quorum personam a Domino specialiter dictum est: Euge, serue bone et fidelis, quia super pauca fuisti fidelis, supra multa te constituam .--- Opera enim illorum sequuntur illos, id est, merces operum suorum sequetur illos, cum unusquisque receperit secundum suum laborem; quia enim post opus merces sequitur operis, ipsum opus electorum eos comitari dicitur. Ubi autem finis annuntiatur operis, ibi tandem huius libri sit finis.



LIBER QUINTUS.



SEQUITUR CAPUT XIu.


Et uidi, et ecce nubes candida, et supra nubem sedentem similem Filio hominis, subauditur, uidi. Nubes candida, caro et anima nostri Redemptoris intelligitur, quam non fuscauit macula peccati. De hac nube per prophetam dicitur: Ecce Dominus ascendet super nubem leuem, et ingredietur Aegyptum . Super nubem quippe leuem ascendit, et in Aegyptum uenit, quando carnem nostre mortalitatis accepit, et in hoc mundo natus apparuit. Super nubem uidit sedentem, quia Christus diuinitatis potentia presidet etiam humanitati sue. uel certe per nubem candidam Ecclesia intelligitur, fonte baptismatis a peccatis mundata. Per fidem enim Christi et baptismum illius mundatur ab omnibus peccatis, iuxta illud: Fide mundans  corda eorum . Hinc inibi presidet Christus, suaque sessione Ecclesiam, uelut gallina pullos suos, protegit et gubernat. Quare autem ipse non iam simpliciter homo, sed similis Filio hominis dicatur, supra dictum est, quia uidelicet surgens a mortuis, metasque humanitatis transcendens, iam non moritur, mors illi ultra non dominabitur . Et nubes autem, et supra nubem sedens, unum sunt, id est caput et membra. Unde et cum Dominus super nubem sedet, utique ipsa nubes cum Domino sedet. Habentem in capite suo coronam auream, per quam uictoria Christi  designatur, qui primum de diabolo triumphauit, et Ecclesie sue triumphum uictorie contulit. Legimus etiam superius quod angelus habebat in capite suo stellas duodecim, ubi per angelum Christus, per duodecim stellas duodecim apostoli intelliguntur, et per illos omnis ordo predicatorum, quo coronatur Christus, id est ornatur et circumdatur, et ex quorum societate letabitur in capite, id est in mente sua. Et in manu sua falcem acutam, id est in potestate sua iudiciariam potestatem uel dignitatem, quam ipse Christus etiam suis fidelibus dedit, dicens discipulis: Sedebitis super sedes duodecim, iudicantes duodecim tribus Isrel . Potest etiam falx intelligi diuina predicatio, quam alibi Dominus gladium appellat, dicens: Non ueni pacem mittere in terram, sed gladium  . Quare gladius diuina predicatio appellatur, quia per ipsam separantur boni a malis, ueluti membra a membris. Hanc falcem habet Christus in manu, id est in operatione sua, quia ea que docuit uerbis, primum ipse impleuit operibus, iuxta illud. Primum quidem sermonem feci de omnibus, o Theophile, que cepit iehsu facere et docere . uolens quippe Dominus instruere predicatorem quomodo predicare deberet, primum in seipso formam uerbi ostendit. Quam etiam falcem, id est diuinam predicationem, commendauit sue Ecclesie, dicens apostolis:  Euntes, docete omnes gentes, baptizantes eos in nomine Patris, et Filii, et Spiritus sancti, docentes eos seruare quecunque mandaui uobis , acuta est falx, quia uelociter hominem a terrenis desideriis et societate malorum separat.

Et alter angelus exiuit de templo. Ipse designatur per alterum angelum, qui et per primum, id est Christus, sed propter ordinem uisionum dicitur alter, cum idem sit. Exiuit de templo, hoc est, de sua inuisibili maiestate, quando uerbum caro factum est, et habitauit in nobis , quia, cum esset inuisibilis in sua natura, accepit carnem et animam in utero uirginali, et factus est uisibilis in nostra substantia. Hinc Apostolus ait: Qui cum in forma Dei esset, exinaniuit semetipsum, factus obediens usque ad mortem . Et ipse Dominus: Exiui a Patre, et ueni in  mundum . Templum quippe Patris est Filius, et templum uerbi ipse homo assumptus, et templum Patris et Filii Ecclesia, de qua Paulus dicit: Templum Dei sanctum est quod estis uos . Exiuit ergo de templo, quando uisibilis ad humanos prodiit aspectus. Clamans uoce magna ad sedentem super nubem. In hoc loco qui designatur per nubem, ipse et per sedentem supra nubem. Est enim genus in genere, sicut supradictum est de arca Ne et octo animabus. Sedens ergo supra nubem, Ecclesia est in suis predicatoribus, ad quos loquitur Christus precipiendo dicens: Mitte falcem tuam acutam, id est predicationem diuinam in Iudeos. Hoc est enim quod ipse eis dicit: Ite tantum ad oues que perierunt domus Isrel .---Et mete, id est separa Iudeos a terreno  sensu uel a terrenis desideriis, ne iam carnaliter accipiant: Si uolueritis et audieritis me, bona terre comedetis .---Quia uenit ut hora metatur, id est tempus quod predictum est per os prophetarum, quod iam colligi debet ad spiritualem sensum et fidem Christi. Quoniam aruit messis terre, id est preparata sunt corda populorum ad credendum, et ideo tempus est ut excidantur a terra, et colligantur ad fidem Dei omnipotentis. De hac messe ipse in Euangelio dicit: Messis quidem multa, operarii autem pauci .

Et misit, qui sedebat super nubem, falcem suam in terram, quia ad uocem Christi ceperunt predicare Iudeis primum, quousque eiicerent eos a finibus suis, unde Paulus et Barnabas dixerunt eis: uobis  quidem oportebat primum loqui uerbum Dei, etc., .---Et messa est terra, id est collecti sunt omnes, quotquot fuerant preordinati ad uitam eternam, de quibus iam scriptum est: Si fuerit numerus filiorum Isrel quasi arena maris, reliquie salue fient .

Et alius angelus exiuit de templo quod est in celo. Superius dixerat a gelum de templo exisse, nunc autem ubi hoc templum uisum fuerit, indicare curauit. Hic quoque angelus Christus est, porro hic celum simpliciter debemus intelligere habitationem celorum, ubi est templum, id est sancti angeli, in quibus Deus habitat. Si enim in hominibus, licet peccatoribus, habitare dignatur, iuxta illud: Inhabitabo  in illis, et inambulabo , quanto magis in angelis, qui sine peccato sunt! Ipsi itaque sunt templum Dei, quia in eius sunt iugiter contemplatione. Exiuit ergo de templo, quod est in celo, non quo a contemplatione angelorum recederet, sed quia assumendo carnem, hominibus uisibilis apparuit. Habens et ipse falcem acutam, id est iudiciariam potestatem, quia Pater non iudicat quemquam, sed omne iudicium dedit Filio . uel sicut dictum est, in facie acuta predicatio intelligitur superna, que diuidit patrem a filio, et filium a patre, etc., sicut in Euangelio Dominus dicit, id est reprobos a bonis.

Et alius angelus exiuit de altari. Qui enim superior est, ipse designatur et per hunc angelum, id est Christus nuntius paterne uoluntatis. Altare autem  ipse est, qui et pontifex, Christus scilicet, per quem munera nostra Deo Patri dirigimus petentes nos exaudiri per Christum. Omnes quoque electi altare sunt, quibus Apostolus dicit: Obsecro uos per misericordiam Dei, ut exhibeatis corpora uestra hostiam uiuentem, sanctam, Deo placentem . Angelus itaque exiuit de altari, id est Christus electus est singulariter princeps ex omni multitudine fidelium. Qui habet potestatem super ignem. Ignis Spiritus sanctus est, de quo Dominus dicit: Ignem ueni mittere in terram . Qui etiam super electos in linguis igneis descendit. Unde merito queritur quomodo angelus, qui utique Christus intelligitur, potestatem habeat super ignem, id est super Spiritum sanctum, cum unius substantie sit cum Patre et Spiritu  sancto. Non enim  Deus pater ex nonnullis rebus subsistentibus Filium creauit, aut iterum ipse Filius Spiritum sanctum minorem se creauit: quia quorum una est deitas, una est etiam et essentia: et ideo Pater et Filius et Spiritus sanctus unius substantie sunt, unius potestatis et maiestatis. Sed in hoc habet Filius Dei potestatem super ignem, quia nemo angelorum et hominum accipit Spiritum sanctum, nisi per Filium. Unde ipse surgens a mortuis, insufflauit et dixit discipulis suis: Accipite Spiritum sanctum . Et alibi: Nisi ego abiero, Paracletus non ueniet ad uos: si autem abiero, mittam eum ad uos .---Et clamauit uoce magna ad eum qui habebat falcem acutam, id est ad ordinem predicatorum, qui habent in se diuinam  predicationem, dicens: Mitte falcem tuam, et uindemia botros uinee terre, quoniam mature sunt uue eius. Quod supra per maturas segetes, hoc et hic per botros uinee terre designatur, id est omnes fideles. Mature sunt uue eius, id est preparati sunt populi ad credendum. Tunc precepit hoc Dominus, quando post resurrectionem suam apparens discipulis suis, ait illis: Ite, docete omnes gentes , etc.

Et misit angelus falcem suam in terram. Quia profecti predicauerunt ubique. Et uindemiauit botros uinee terre. Id est, homines a terreno sensu et pristino separauit errore, et unitati fidei coniunxit. Et misit in lacum ire Dei magnum. Quid per lacum, siue, ut  alia translatio habet, torcular, intelligitur, nisi angustia humane tribulationis, in qua omnes mittuntur boni et mali? In hac tribulatione sancti triturantur tanquam segetes, ut a paleis separentur et celestibus horreis recondantur. Tunduntur etiam calcibus tanquam uue in prelo, ut a uinaciis expressi, eternis promptuariis includantur. Misit ergo falcem et botros quos uindemiauit, in lacum, quia missa sancta Ecclesia predicatione eos, quos a terreno amore uel pristino errore separauit, magnis tribulationibus tradidit, quibus tribulantur ab impiis, et affliguntur diuerso modo. Hinc Apostolus dicit: Non sunt condigne passiones huius temporis ad futuram gloriam ; et alibi: Oportet nos per multas tribulationes introire in regnum Dei. Lacus ire Dei dicitur,  quia propter peccata hominum iste tribulationes aguntur. Nisi enim primus homo, in quo omnes peccauerunt, peccasset, nemo hominum in lacum mitteretur, id est, nemo has tribulationum angustias sustineret. Sed postquam peccauit, eiectus de paradiso, missus est in lacum tribulationis. Qui lacus magnus dicitur propter amarissima electorum tormenta, quibus affliguntur in presenti uita. Que enim maior pressura angustie et tribulationis esse potest, quam crucifigere hominem, ut Petrus est crucifixus? ustulari, ut Laurentius? Affligunt ergo iniusti temporaliter iustos, ut sint quibus Deus misericors postea in eternum parcere possit.

Et calcatus est lacus extra ciuitatem. Per id quod continet, illud intelligamus quod continetur, id est  per lacum, eos qui in lacu sunt. Ciuitas autem ista, extra quam calcati sunt, Ecclesia est. Si itaque  in lacu tribulatio, qua et boni et mali tribulantur, intelligitur, quid est quod modo calcati sunt extra ciuitatem? si enim ipsa ciuitas calcatur, quomodo extra ciuitatem calcantur? Sed sciendum est, quia hic a genere redit ad speciem, et loquitur solummodo ex persona reproborum, de quibus in sequentibus plura erit dicturus: quod statim manifestatur, cum subditur: Et exiuit sanguis de lacu usque ad frenos equorum. Sancti enim pressi non sanguinem de se reddunt, sed purissimum uinum, quod in Dominicis apothecis recenditur. Reprobi uero, quia uidebantur intra Ecclesiam esse, et non erant, missi in lacum, sanguinem reddiderunt, hoc est, infidelitatem.  Sanguis enim diuerso modo intelligitur in sacro eloquio: aliquando significat propagationem humane sobolis, ut ibi: Quotquot crediderunt in eum, dedit eis potestatem filios Dei fieri, qui non ex sanguinibus, sed ex Deo nati sunt . Aliquando adulterium et homicidium, ut ibi, Libera me de sanguinibus, Deus Deus meus . Aliquando etiam peccata cetera, ut est illud: Sanguis sanguinem tetigit . Sanguis sanguinem tangit, cum peccato peccatum adiicitur. Aliquando infidelitatem, ut hic, et in Exodo, cum aque in sanguinem conuerse referuntur. Exiuit ergo sanguis de lacu, id est peccatum infidelitatis de pressura tribulationis. Tacetur enim de uino, quod egreditur de bonis uuis, quod reconditur  in Dominicis promptuariis: et dicitur de sanguine, qui egreditur de labruscis, uel hiemalibus  racemis, de reprobis scilicet, qui simul mixti cum uuis non perueniunt ad maturitatem, sed aliqua tribulatione tacti, uel persecutionis angustia grauati, continuo recedunt a fide: et perfidie errore infecti, foras delabuntur: atque ideo extra ciuitatem calcari dicuntur, permanentibus electis intrinsecus uino fidei debriatis. Talis fuit Porphyrius, et multi alii, qui persecutionibus cesserunt, recedentes a fide Christi, et facti reprobi. Et quia tali modo non solum minimi quique, sed etiam principes pereunt, recte subditur, usque ad frenos equorum. Per equos enim subiecti, per frenos uero principes intelliguntur et prelati, qui alios regere debuerant,  qualis fuit Iulianus apostata et imperator, ac si diceret: Tanta fuit afflictio temporalis, ut ipsos etiam qui alios regere uidebantur, ad infidelitatem perduceret. Sicque sanguis usque ad frenos equorum peruenisse dicitur, tanquam aperte diceretur: Afflictio temporalis intantum preualuit, ut ipsos etiam qui plebes regere uidebantur, cruore infidelitatis macularet. Per stadia mille sexcenta. Stadium Grece est mensura Latine. Item. Et dicitur a stando, eo quod ibi Hercules uno anhelitu currens centum uiginti quinque passus, steterit. Qua mensura Greci metiebantur loca in quibus ludos exercebant, ibique ludentes spatiando et ludicra exercendo, deambulabant. In mille itaque sexcentis stadiis, omnis summa reproborum comprehenditur, que in quatuor  mundi partibus consistit, propter quatuor mundi huius plagas. Quater quippe quadringenti fiunt mille sexcenti. In centenario numero sepe summa alicuius rei intelligitur. Quaternarius autem pertinet ad quatuor mundi climata, ideoque in mille sexcentis omnes designantur reprobi, qui per quatuor mundi istius partes per uoluptatum ludibria currunt, et per spatiosam uiam incedunt, que ducit ad mortem, atque ideo uocabulo eorum summa comprehenditur. Sed quod dictum est de primo aduentu, potest referri et ad secundum. Iudicium quippe futurum per angelos exercendum nullus ignorat qui attendit quod Dominus dicit de tempore messis, uel de messoribus. Ait enim: Messis quidem consummatio est seculi, messores autem angeli sunt. Parabola quoque zizaniorum  huic loco congruit, nec non illud, quia simile est regnum celorum sagene misse in mari, omnium genera piscium congreganti, de qua elegerunt bonos in uasa, nulli dubium quin angeli, malos autem foras miserunt. Sed quod illi facturi sunt officio ministeriorum, hoc et Christus et Ecclesia facient potestate. Dicatur ergo de angelo, qui habebat falcem acutam in manu sua, id est, iudiciariam potestatem. Falx enim quidquid incidit, intra se colligit, quia uidelicet examen diuini iudicii nullus ualet euadere. Intra ipsam quippe sumus, quocunque fugere conemur. Recte ergo iudex uenturus falcem tenere perhibetur, quia cum potentialiter ad omnia obuiat, utique cuncta incidendo circumdat. Unde Psalmista;  Si ascendero in celum, tu illic es , et alibi: Neque ab oriente, neque ab occidente  et cetera, subauditur, est locus fugiendi, quoniam Deus iudex est, ac si diceret: Fugiendi uia undique deest, quia ille iudicat qui ubique est. Abbreuiatio superiorum: Et alius angelus exiuit de templo, quoniam in iudicio ex secreto diuinitatis sue, in forma humana hominibus apparebit. Clamans uoce magna ad sedentem supra nubem: Sicut supradictum est, quod est nubes, hoc est angelus, cui clamat Christus, id est Ecclesia, que propter unitatem capitis, etiam supra nubem, hoc est, supra seipsam sedere dicitur. Non enim erat conueniens ut diceret: Clamauit angelus qui sedebat supra nubem, ad eamdem nubem, ideoque mutauit  nubem, id est Ecclesiam, in angeli nomen. Tamen quod est nubes, hoc et angelus sedens supra nubem. Mitte falcem tuam. Hoc est quod alibi ipse dicit Dominus apostolis, et in illis, omnibus perfectis: Sedebitis super sedes duodecim, iudicantes duodecim tribus Isrel.---Quoniam uenit hora ut metatur: Id est: adest tempus, quo et electi remunerari, et reprobi iusto Dei iudicio debent condemnari. Quoniam aruit messis terre: id est, finis uniuscuiusque aduenit, quo et palee  tradantur igni, et frumenta in Domini cellario recondantur. Et misit qui sedebat falcem suam in terram, etc. Id est, Ecclesia cum Domino sedens in iudicio potestatis, inter bonos et malos discernens, cuncta examinabit. Et alius angelus exiuit de templo, quod est in celo, etc.  Qui habet falcem messoriam, ipse et uindemiatoriam. Et qui dixit messori, Mete: ipse et uindemiatori, uindemia. Nam quod sunt segetes, hoc et botri, similiter quod sunt palee, hoc et uinacia. Cetera supradicta sunt. uindemiauit omnes botros uinee terre, id est, collegit omnes a terra, et bonos et malos, frumentum scilicet et zizania. Et uinum mundum, id est sanctos, recondidit in Dominicum promptuarium: uinacia uero, id est reprobos, misit in lacum ire Dei. Per lacum uero ire Dei, damnatio intelligitur inferni, uel sententia diuini iudicii, in quem lacum mittentur reprobi, cum audierint: Ite in ignem eternum. Nisi enim uocabulum lacus infernum designaret, nequaquam propheta diceret, omnes interfecti ruentesque gladio, qui descenderunt  incircumcisi ad terram ultimam, et portauerunt ignominiam suam cum his qui descendunt in lacum. Et Psalmista: Saluasti me a descendentibus in lacum . Unde et quod subiungit magnum, iuxta hunc sensum non est referendum ad lacum, sed ad diabolum, qui magnus appellatur propter superbie iactantiam. Magnum enim, id est, diabolum cum omni corpore suo mittet in lacum ire Dei, cum omnes reprobi  damnabuntur cum diabolo et angelis eius. Et calcatus est lacus, id est, calcati sunt, qui erant in lacu, hoc est in eterna morte, depressi sunt, non iam ut purgentur, sed ut penitus intereant. Extra ciuitatem, id est, extra sanctorum societatem, cum quibus iam nulla erit reproborum communio.  Et exiuit sanguis de lacu usque ad frenos equorum. Per sanguinem qui egreditur de lacu, id est sententia districti iudicis, uindicta intelligitur sanguinis uel uitiorum omnium, pro quibus damnabuntur iniqui. Qui usque ad frenos peruenit, quia non solum subiectos, sed etiam ipsos reges et principes, qui sanguini et diuersis uitiis seruierunt, sententia diuini iudicii comprehendet. Porro quod sequitur: Per stadia mille sexcenta, in hoc numero  omnis summa reproborum exprimitur, que per orbem quadripartitum, latitudinem istius uite sequuntur.



CAPUT Xu.

Et uidi aliud signum in celo magnum et mirabile.

Quisquis sanctorum Patrum sensibus inuigilat, minime posse hanc Apocalypsim iuxta litteram accipi,  facile cognoscit. Celum itaque  Ecclesia est, de qua Dominus per prophetam dicit: Celum mihi sedes est, terra autem scabellum pedum meorum ; et alibi: Anima autem iusti sedes est sapientie. Ipsa enim Ecclesia, terrena cuncta despiciens, per mentis desiderium ad superna uolat. Unde Paulus dicit: Nostra conuersatio in celis est ; et rursum: Qui conresuscitauit, et consedere fecit in celestibus . In hoc celo, id est, in Ecclesia uidit Ioannes signum magnum, et mirabile fuit signum illud. Quod sit autem illud signum, aperit cum subiungit, angelos septem, subauditur uidi. Habentes septem plagas nouissimas. Quia septenarius numerus sepe pro uniuersitate ponitur, propter hoc uidelicet tempus, quod per septem dies uoluitur, per  septem angelos idipsum quod et per celum, id est, uniuersalis Ecclesia intelligitur. Sed quia auctor historie frequenter a genere redit ad speciem, per septem angelos intelligamus in hoc loco specialiter omnes predicatores, de quibus scriptum est: Angeli pacis amare flebunt  et alibi: Labia sacerdotis custodiunt scientiam , etc. Quid uero sint septem plage, in sequentibus manifestatur, cum ipsi angeli septem phialas accepisse dicuntur lenas ire Dei. Hoc sunt enim phiale, quod angeli, id est sancti predicatores. Qui septem plagas habent, hoc est, notitiam uniuerse scripture, qua uulnerantur corda bonorum ad salutem, corda impiorum ad perniciem. Audiunt enim quidam in diuino eloquio predicantibus angelis: Neque auari, neque adulteri, et ceteri quos memorat Apostolus,  regnum Dei possidebunt . Econtra cum hec audiunt reprobi, uerba predicatorum despiciunt. Quod istis est ad salutem, illis est ad damnationem. Quo in loco questio oritur, quare dicat angelos habere septem plagas nouissimas, cum ab ipso mundi exordio usque ad finem seculi ita inueniamus quosdam uulneratos ad salutem, quosdam ad mortem. Primus quippe  homo in paradiso constitutus accepit preceptum a Deo ne tangeret pomum ligni scientie boni et mali; quod preceptum si seruasset, ad uitam illi profuisset. uerum contempsit hoc preceptum: et quod illi datum fuerat ad uitam, uersum est ei in mortem: sicque ex salubri precepto uulneratus est et mortuus. Moysi quoque dedit Deus precepta legalia, dicens: Non occides, non adulterabis , et cetera his similia. Que quidam seruantes, sicut Moyses, et Iosue, et multi alii, habuerunt uitam in eis. Econtra ceteri contemnentes, uulnerati sunt, quia perdiderunt presentem uitam et futuram. Ipso quoque Domino predicante, quidam crediderunt in eum, quidam non. Illi qui crediderunt in eum, penitentiam agentes de preteritis peccatis, saluati sunt: qui autem noluerunt  credere, damnati sunt, unde ipse dicit: Si non uenissem et locutus eis fuissem, peccatum non haberent. Nunc autem excusationem non habent de peccato suo . Hinc est et illud: Qui crediderit, saluus erit: qui uero non crediderit, condemnabitur . Apostoli quoque predicantes, facti sunt quibusdam odor uite in uitam, quibusdam uero odor mortis in mortem . Similiter est et modo. uerbi gratia: Predicat angelus: Non concupisces uxorem proximi tui , et cetera huiusmodi: audit hic quilibet hominum, et uidetur ei esse durum, nec uult audire eius consilium. Unde et spernit uerbum illius, faciens quod sibi uidetur. Hoc itaque quod illi poterat prodesse ad salutem, si uoluisset ei credere, uertitur illi in damnationem. Similiter et quilibet paganus audit dicentem  angelum: Qui non credit, iam iudicatus est : audit ille, et contemnit credere, ideoque uulneratus est ex ipsius diuina predicatione, in qua iam damnatus asseritur. Cum ergo iste plage ab ipso mundi sint principio, ut dictum est, quid est quod Iohannes angelos se uidisse dicit, habentes septem plagas nouissimas? quia uidelicet tunc maior erit damnatio infidelitatis reproborum, cum predicantibus Elia et Enoch, pauci eos audient, multi autem infidelitatem sequentes, adherebunt Antichristo. Unde subiungitur: Quoniam in his consummata est pro eo quod est, consummabitur ira Dei. Statim enim ueniet Christus ad iudicium post ultimam eorum predicationem, et damnabuntur iniqui pro sua infidelitate et animi pertinacia, qua relinquentes Christum, et insuper  seruos Dei interfecerunt.

Et uidi tanquam mare uitreum igne permistum. Ipsi qui habent septem phialas et septem plagas, ipsi sunt qui stant supra mare. Mare itaque baptismum significat, testante Paulo, qui dicit: Patres nostri sub nube omnes fuerunt, et omnes mare transierunt, et omnes baptizati sunt in nube et in mari . uitreum dicitur, propter puritatem fidei, que manifestatur in baptismo, dum confitentur se credere in Deum Patrem et Filium eius et Spiritum sanctum, ut Paulus: Corde creditur ad iustitiam, ore autem confessio fit ad salutem . Sed ipsum mare mistum est igni, et per hoc coagulatum est. In igne autem Spiritus sanctus intelligitur, siue etiam  passio nostri Redemptoris. Per gratiam enim Spiritus sancti baptizantur fideles in memoriam Dominice passionis. Unde Ioannes de eodem Redemptore nostro dicit: Ipse uos baptizabit in Spiritu sancto et igne , et Paulus: Quotquot baptizati sumus in Christo Iesu, in morte ipsius baptizati sumus . Coagulatum est mare igne, quia per uirtutem Spiritus sancti firmantur fideles, ne fluctuent, aut ullis persecutionum pruinis in mollitiem conuertantur; de hac aqua Psalmista dicit: Dominus regit me, et nichil mihi deerit, etc., usque, Super aquam refectionis educauit me .---Et eos qui uicerunt bestiam et imaginem illius, id est Antichristum. Et numerum nominis eius. Qui non crediderunt illum solem nec lucem, uidi subauditur, stantes supra mare uitreum.  Qui sunt qui stant supra mare uitreum? Qui uidelicet hoc quod professi sunt in baptismo, tenent et gratiam baptismi illibatam custodiunt, abstinentes se ab omnibus grauioribus criminibus. Habentes citharas Dei. Ipsi sunt cithare, quia in memoriam Dominice passionis semetipsos mortificant. Sicut enim iam supra dictum est: In cithara lignum est et chorde: in ligno crux intelligitur, in chordis autem corda sanctorum, qui se mortificant cum uitiis et concupiscentiis, de quibus Paulus dicit: Qui autem sunt Christi, carnem suam crucifixerunt cum uitiis et concupiscentiis .

Et cantantes canticum Moysi serui Dei et canticum Agni, dicentes: In cantico Moysi uetus Testamentum, in Agni uero Nouum intelligitur. Est enim hoc ab inferioribus  intelligendum, nam quid sit canticum Moysi, uel canticum Agni, aperiunt, cum subiungunt: Magna et mirabilia sunt opera tua, Domine Deus omnipotens. Utriusque Testamenti pagine hoc consona nobis uoce testantur, quia magna et mirabilia sunt opera omnipotentis Dei. Moyses quoque narrat quomodo fecerit Deus celum et terram, mare et omnia que in eis sunt, et quod spiritus Dei ferebatur super aquas, et quod uiderit ardere rubum et rubus non comburebatur. uirgam quoque dicit conuersam in draconem, aquas Aegypti mutatas in sanguinem, Aegyptum decem plagis percussam, et mare ad ingressum filiorum Isrel diuisum: deinde aquas amarissimas immistione ligni dulcoratas, et sitienti populo aquam de petra productam, et multa his similia  que in ueteri Testamento, hoc est in Moysi cantico, commemorantur. In Nouo quoque Testamento narrantur similiter magna et mirabilia opera Dei. Quis enim digne explicare ualet quam magnum sit opus, quod Deus homo factus est, quod ille qui est cibus omnium, lacte mulieris nutritur, ne fame moriatur: quod qui celum et terram implet, intra corpus unius uirginis concluditur. Quis hec et his similia digne dicere uel considerare sufficit? Sed cum hec omnia diuina pietas pateretur, cumque mortuos suscitaret, infirmos sanaret, ad ultimum  factum est ut uita moreretur, uirtus infirmaretur, et multa his similia sustineret, donec post triumphum resurrectionis exaltatus est super  omnia: hec itaque opera Dei sancti angeli, id est, omnes predicatores predicant, hec omnes suis auditoribus narrant. Hec et nos, si non digne, tamen pro modulo nostro debemus agere, dicentes: Magna et mirabilia opera tua, Domine Deus omnipotens, qui cum esses uerbum in principio manens apud Patrem, nouo ordine indutus es hominem, mortuus es pro nobis, mirabiliter suscitatus, super celos eleuatus, iterum ad iudicium uenturus. Iuste et uere uie tue, rex seculorum. Legimus in Genesi quod Deus omnipotens recessit ab omni genere humano, quod cum aquis diluuii deleuisset, adhesit Ne et filiis eius, quia inuenti sunt iusti. Deinde in superbiam eleuati, postquam multiplicati sunt, uoluerunt contra Deum edificare turrim, ibique omnes gentes recesserunt  a Dei cultura, preter Abrahe progeniem. Reliquit ergo Deus omnipotens eas, et adhesit Abrahe et semini eius, qui eum longo tempore coluerunt. Sed postquam Filius Dei uenit ad eos, negauerunt eum dicentes: Hunc nescimus unde sit ; et, demonium habet . Unde et eum morti tradiderunt. Recessit ab eis, et transiuit ad gentes. Iste uie omnipotentis Dei iuste et uere sunt, quia sic est iustum apud Omnipotentem, ut qui illi adherent per fidem et dilectionem, cum eis maneat: qui autem ab eo recedunt, eos relinquat. uias enim Dei debemus intelligere actiones ipsius, que iuste sunt, quia Deus iniuste nichil agere potest, nam quod alios damnat, alios misericorditer liberat, in his misericors, in illis autem iustus iudex esse dignoscitur. Ponamus,  ut hoc manifestius fiat, pre oculis duos peccatores: Audiunt ambo diuina precepta, quibus et premia iustorum, et supplicia continentur reproborum. Quorum unus per Dei misericordiam compungitur, agit penitentiam, et saluatur: alter, in suis sceleribus perseuerans, damnatur iusto Dei iudicio propter peccatum suum. Iuste itaque uie, id est, actiones Dei iuste sunt, quia Deus iustus est iudex, et in uno misericordia, in altero autem eius apparet iustitia. Nisi enim reprobos damnaret, iniquitas ei  placere uideretur; quamobrem qui presumit blandiendo sibi de Dei misericordia, uideat etiam quia iustus iudex est. Bene autem de bestia triumphantes in laudibus Domino dicunt: Iuste et uere uie tue sunt, rex seculorum; ac si dicant: Et cum  gentes, quibus iram irrogare debueras, ad misericordiam perducis, nequaquam iustus esse desistis. Et cum Iudeos, quibus pro legis obseruantia mercedem te dare promiseras, iratus repellis, nullatenus ueritatem amittis.

Quis non timebit te, Domine, et magnificabit nomen tuum? Sensus est: Iam quia iudicia tua uera sunt, et sine ullis hominum meritis precedentibus, liberas quos uis, alios autem pro suis debite peccatis punis, quis Iudeorum aut gentium non timebit te? id est quis non habebit reuerentiam nominis tui? Et quis non magnificabit nomen tuum, iuxta illud, Magnus Dominus et laudabilis nimis? ---Quia tu solus pius, quia gratuita pietate quosdam qui digni fuerant  morte, ad uitam predestinans saluas. Quoniam omnes gentes uenient gressibus fidei et cordis, quia Iudei te negauerunt. Et adorabunt in conspectu tuo. Hoc est, in corde puro, quod solus uides. De hac adoratione Dominus mulieri Samaritane dicit: ueniet hora quando ueri adoratores adorabunt Patrem in spiritu et ueritate .---Quoniam iudicia tua manifesta sunt. Questio oritur in hoc loco, Quare triumphantes de bestia dicant, Iudicia tua manifesta sunt, cum Apostolus dicat, O altitudo sapientie et scientie Dei. Quam incomprehensibilia sunt iudicia eius, et inuestigabiles uie eius!  Que questio ita soluitur: Subtilitatem quidem iudiciorum Dei, quare scilicet hoc uult, ut illud fiat, nemo comprehendere ualet. Quis enim dicere potest, quare  Deus qui prius gentes uias suas libere ingredi permisit, Iudeos sibi asciuit, et deinde, Iudeos repellens, gentes aduocauerit? Manifesta uero sunt in hoc, scilicet iusta sunt, quia quidquid Deus fecit, iustum esse ab omnibus uera scientibus intelligitur.

Post hec uidi, et ecce apertum est templum tabernaculi Testimonii in celo. Tabernaculum et celum unum est, id est Ecclesia. In hoc celo apertum est templum, sicut supradictum est, id est sacramenta Christi reuelata sunt in Ecclesia, natiuitas eius scilicet, mors, passio, et resurrectio, et cetera huiusmodi. Ipsa autem Ecclesia tabernaculum Testimonii dicitur, quia habet tabulas duorum Testamentorum. Habet etiam in se arcam Dominum Iesum Christum, in quo sunt omnes thesauri sapientie et  scientie absconditi, urnam quoque ipsum Domini corpus, in quo est uerus panis qui de celo descendit. Ibi et uirga est Aaron, que fronduerat, id est sacerdotium spirituale, quod uerum sacerdotium Ecclesie presignabat. Dicit autem Ioannes apertum templum tabernaculi Testimonii in celo, cum unum sit  tabernaculum et celum, tanquam genus diuidens per partes, sicut supradictum est de arca et octo animabus.

Et exierunt septem angeli habentes septem plagas de templo. In septem angelis, sicut sepe dictum est, omnes intelliguntur predicatores, quia septenarius numerus pro uniuersitate ponitur. Isti habent septem plagas, hoc est, plenitudinem doctrine, quibus uulnerantur  quorumdam ad salutem  corda, quorumdam ad perniciem. Templum autem de quo exierunt angeli, secretum cordis eorum intelligitur. Quando enim sancti predicatores contemplationi inseruiunt, ab omnibus seculi actibus se alienos reddunt: et cum diuina eloquia meditantur, quasi in templo, hoc est, in secreto mentis sue morantur. Sed quia non ita debent insistere propriis, ut relinquant etiam aliorum necessitates, quando iterum procedunt ad publicum, ad predicandum, ad carnalium mores componendos, siue ad temporalia ministrandum, quasi de templo egrediuntur. Sicque fit ut internis inhiantes, in templo sedeant, et rursus curam proximorum non negligentes, de templo exeant, uerbi gratia: Est quilibet doctor uel  homo processurus ad publicum, ut faciat sermonem ad populum, qui prius residens colligit sese intra seipsum, meditando qualiter, quibus et quomodo debeat loqui, qualiter inchoare sermonem, qualiterue finire. Ecce dum ita intra secretum mentis sue inhabitat, quasi in templo moratur. Cum autem procedit ad predicandum, et ea que mente tractauerat, publice profert, quasi a templo, id est a secreto mentis sue foras egreditur. uestiti lapide mundo et candido. Id est ornati et amicti Domino Iesu Christo, iuxta illud, Omnes qui baptizati estis, Christum induistis . Qui bene lapis dicitur, quo electi circumdantur, quia murus est impenetrabilis. Mundus, quia peccatum non fecit, nec inuentus est dolus in ore eius . Candi uocatur, quia candor est lucis eterne, et lux uera  que illuminat omnem hominem uenientem in hunc mundum. uel, si legamus, uestiti lapidibus mundis, sicut in quibusdam codicibus inuenitur, per hos lapides designantur uirtutes: spes uidelicet, fides, caritas, castitas, humilitas, et cetere huiusmodi, quibus ornantur fideles. Alia translatio habet, uestiti lino mundo, per quod puritas uite et innocentie castitas intelligitur. Nam linum ex terra nascitur, et multo labore ad candorem uenustatis perducitur, quia uidelicet castitas siue uita pura cum multo labore et mortificatione carnis acquiritur. De his uestimentis Salomon dicit: Omni tempore sint uestimenta tua candida .---Et precincti ad pectora zonis aureis. Per zonam qua precingebantur eorum pectora, uinculum castitatis ostenditur, et significatur  per hoc, quia in Nouo Testamento non solum opus libidinis, sed etiam ipsa restringitur cogitatio uigore mentis. uetus enim dicit: Qui adulterium commiserit, puniatur: Nouum uero: Qui uiderit mulierem ad concupiscendum eam, iam mechatus est eam in corde suo . uel certe per zonam auream uinculum caritatis intelligitur, quia sancti non timore penali, sed per caritatem se inuicem solo Dei amore stringunt. Siue etiam per zonas aureas sapientia significatur, de qua scriptum est: Accipite sapientiam sicut aurum. Zona aurea cinguntur angelorum pectora, quia superna sapientia replentur electorum corda, quia et ipsi Deum iugiter laudant, et alios ad laudandum prouocant.

Et unum ex quatuor animalibus dedit septem angelis  septem phialas aureas, plenas iracundia Dei uiuentis in secula seculorum. Superius legimus quod uiderit quatuor animalia, que tam quatuor Euangelistas quam omnes sanctos, siue etiam ipsum Dominum significant, qui factus est homo temporaliter nascendo ex uirgine: Factus est uitulus in passione, qua semetipsum obtulit Deo in ara crucis: Factus est leo tertia die resurgens a mortuis. Aquila, quadragesimo die ascendens ad celos. Istud unum animal, id est Dominus iehsu Christus, dedit septem angelis septem phialas. Quod sunt septem angeli, hoc sunt etiam septem phiale, id est sancti predicatores pleni diuina predicatione. Ut enim possent angeli esse, id est nuntii uite eterne facti sunt phiale  repleti uerbo sapientie. Sed quia absurdum erat dicere minusque conueniens: Unum animal dedit septem angelis septem angelos, uariauit sermonem, dicens: Unum animal dedit septem angelis septem phialas. uel etiam per istud animal, quod dedit septem angelis septem phialas, possumus intelligere ordinem electorum, Apostolorum scilicet et ceterorum, qui suis sequacibus dederunt phialas, id est diuinam predicationem commiserunt, quoniam non solum eos baptizauerunt, sed etiam ordinauerunt, et in loco suo sedere fecerunt, sicut Petrus Clementem, Linum atque Cletum: quibus etiam potestatem ligandi atque soluendi quam a Domino percepit, tradidit, et in cathedra sua sedere compulit. Quod etiam quotidie agitur, cum per impositionem manuum  in ciuitatibus presules animarum constituuntur. Bene autem phiale quas accipiunt, auree describuntur. Quia ut predicationis officium implere possint celitus sapientie fulgore illustrantur. Sed cum superius de senioribus dixerit, quod habebant phialas plenas odoramentis, quid est quod hic dicitur de angelis, quod acceperunt septem phialas plenas iracundia Dei uiuentis in secula seculorum? Ipsi enim sunt angeli, qui et seniores, quia uidelicet in eorum doctrina et plena est electorum salus, et plena est reproborum damnatio et unde illi uitam, inde isti accipiunt mortem. Unde Apostolus: Aliis sumus odor uite in uitam, aliis odor mortis in mortem . Hinc etenim ipse Dominus quibusdam in ruinam positus dicitur, quibusdam in resurrectionem.

 Et impletum est templum fumo a maiestate Dei et de uirtute eius. Templum in hoc loco significat infirma corda simplicium fratrum, quibus iniustum uidetur quod Deus omnipotens reprobos in hac uita permittit regnare, et omni honore et diuitiis ac sanitate corporis uigere; et contra, sanctos suos patitur crucifigi, lapidari, ustulari, et per uaria tormenta presentem uitam finire, neque unquam possunt in presenti uita quietem habere, sicut uerbi gratia: Nero impiissimus imperator, qui etiam masculum conuertit in uxorem, et imperabat toti orbi. Petrus uero princeps omnium apostolorum, ab eo tentus est et crucifixus. Paulus etiam ab eo decollatus est, pater omnium gentium, qui plus omnibus laborauit. Fumus significat  cecitatem ignorantie, quo replentur talium corda infidelium, qui nesciunt considerare quod Deus illis ut filiis hereditatem est daturus, ideoque permittit eos affligi ad tempus, ut post modicum letentur cum illo sine tempore. Et hoc a maiestate et uirtute Dei fit Magna quippe est in hoc Dei uirtus, quoniam sustinere potest hominem malum, ut sit imperator et Dominus totius mundi, et ut electi illius mala patiantur ab illo. Et nemo talium subauditur, poterat intrare in templum, id est, non poterat perscrutari subtilitatem iudiciorum omnipotentis Dei, donec consummentur septem plage septem angelorum, id est, donec omnis Ecclesie predicatio terminetur. Cum autem consummate fuerint septem plage septem angelorum,  id est, cum terminum acceperit omnis Ecclesie predicatio, et uenerit Christus ad iudicium, ut reddat unicuique iuxta opera sua, tunc manifestabuntur ista omnipotentis Dei iudicia, que nunc sunt occulta, cum et reprobi, qui hic honore et dignitatibus pollent, ducentur ad supplicium: iusti autem qui in isto seculo sustinuerunt tormenta atque supplicia ab illis illata, eleuabuntur ad regnum. Ex talium namque persona Psalmista dicit: Existimabam ut cognoscerem hoc, labor est ante me, donec intrem in sanctuarium Dei, et intelligam in nouissimis eorum. Sancti autem qui habent phialas aureas intrant in templum Dei, quoniam considerant et perspiciunt iudicia Dei omnipotentis, et cognoscunt cuncta iusta esse. Unde sciunt et istorum tormenta qui in presenti  exaltantur, et dominationem tenent, et illorum premia, qui humiliantur, et dominationem aliorum hominum sustinent. Et ideo nemo ad eos referendum est, qui Dei omnipotentis iudicia reprehendere conantur. Tale est et illud Ioannis de Christo loquentis: Testimonium eius nemo accipit. Et illud Psalmiste: Non est qui faciat bonum, non est usque ad unum . Et in sequentibus dicit idem Ioannes: Quia autem accipit eius testimonium, signabit quia Deus uerax est, quia uidelicet sunt nonnulli, quorum nemo testimonium Christi accipit, sicut miseri Iudei: et iterum sunt nonnulli qui accipiunt testimonium eius, et sciunt quia Deus uerax est. Sic ergo et in hoc loco intelligendum est quod dicitur, nemo poterat intrare in templum. Aliter: Templum corda significat sanctorum  electorum, fumus uero significat compunctionem cordis, quia compunguntur corda et pectora peccatorum, et intimo usque ad lacrymas. Impletur templum fumo, quando corda quorumdam facinorosorum implentur penitentie lamento. uerbi gratia: Audit quilibet peccator loquentem sapienter et docte predicatorem, et dicentem quod Apostolus dicit: Neque adulteri, neque immundi, neque fornicatores et ceteri regnum Dei possidebunt. Dum hec audit et considerat quilibet peccator, que tormenta ingentia inferni sibi immineant, compunctus corde, effundit fumum, id est compunctionem cordis, dum lacrymis confitetur peccatum suum. Fumus quippe multum ignem precedit, quia uidelicet ex confessione peccati et compunctione cordis nascitur ignis caritatis. Primum  enim homo confitetur peccatum suum, postea incipit ualde diligere Dominum Deum suum et proximum. Et hoc maiestate et uirtute Dei fit, quia Deus uirtute sua illuminat cor illius, ut agat penitentiam, qui in cordibus hominum confessionem gignit peccatorum. Unde Psalmista quoque canit dicens: Confessio et magnificentia in conspectu eius. Et alibi: Qui tangit montes, et fumigant , id est mentes secularium hominum et superborum respectu sue miserationis compungit, et lamenta fletusque penitentie proferunt. Sed quamuis ita sit, nemo potest intrare in templum, id est, nemo potest esse securus de sua conscientia, utrum scilicet indulgentiam et remissionom peccatorum suorum consecutus sit. Ignorat enim  utrum odio an amore dignus sit, donec finiantur septem plage septem angelorum, id est omnis predicatio Ecclesie sancte terminum et finem accipiat, quando ueniet Christus reddere unicuique hominum secundum opera sua.



CAPUT XuI.

Et audiui uocem magnam de templo, dicentem septem angelis: Ite et effundite septem phialas ire Dei in terram. uox ista uox est Dei omnipotentis, que recte magna dicitur quia magna precipit. Templum autem sancta Ecclesia est, ut sepe dictum est. Porro septem angeli omnes sancti predicatores sunt. De templo fit uox ad angelos, quia de Ecclesia loquitur Christus predicatoribus, quia et ipsi sunt Ecclesia.  Ait ergo: Ite, effundite phialas ire Dei, quas accepistis, in terram. Hoc est quod ipse dicit discipulis suis, quasi primis angelis: Ite ad oues que perierunt domus Isrel . Et alibi legimus, quia misit eos ante faciem suam in omnem locum, ad quem erat uenturus. Quare uero phiale ire Dei dicuntur, supradictum est, quia uidelicet unde alii ueniam placationis, inde alii sumunt iram ultionis. Per terram autem terrena designantur corda hominum. In terram ergo angeli phialam effundunt, quando sancti predicatores contra terrenos homines loquuntur. Unde sequitur:

Et abiit primus, et effudit phialam suam in terram. Questio oritur hoc in loco: Si preceptum est illis ut phialas suas in terram effunderent, quid est quod quasi mandatum transgredientes, alius in terram,  alius in mare, alius in flumina et fontes aquarum, alius in solem, alius super sedem bestie, alius in flumen magnum Euphratem, alius in erem phialam effudit? Quasi enim  mandatum uidentur transgredi, sed non faciunt quantam ad mysticum sensum: quia quod est terra, hoc est mare et cetera, id est omne corpus diaboli cum capite suo. Similiter quod est unus angelus, hoc septem: et quod septem, hoc unus. Sicut enim Christus cum capite suo unum est, quia ipse est caput, electi membra, neque aliud membra quam caput, ita diabolus et omnes iniqui unum sunt corpus, et unione malignitatis uinciuntur. Quamuis autem per terram omnis multitudo reproborum accipiatur, de qua ad diabolum dicitur in primordio, Terram  comedes omnibus diebus , tamen specialiter in hoc loco terram, in quam prima effusa est phiala, possumus intelligere plebem Isreliticam. De hac quippe terra Iob dicit: Terra de qua oriebatur panis in loco suo, igne consumpta est, id est, Iudei a quibus procedebant eloquia diuina, peccato incredulitatis et igne inuidie in loco suo occisi sunt. Effudit itaque angelus phialam suam in terram, quia apostoli ad uocem Christi ceperunt predicare remissionem peccatorum, incipientes ab Hierusalem. Nam et ipse Christus, qui est angelorum princeps, predicauit in eadem terra. Unde quia noluerunt in eum credere, damnati sunt peccato infidelitatis sue, unde sequitur: Et factum est uulnus seuum ac pessimum  in homines, qui habent characterem bestie, et in eos qui adorauerunt imaginem eius. Hoc uulnus non est corporis, sed mentis. Est enim peccatum infidelitatis, quo uulnerati sunt Iudei nolentes credere in Christum. Unde Dominus dicit: Si non uenissem et locutus eis fuissem, peccatum non haberent. Nunc autem excusationem non habent . Hoc uulnere mortui sunt Iudei. Hoc ex gentibus infideles mori uidentur, sed mirabilius Iudei quam gentes, quia illi habuerunt legem, et Dei notitiam acceperunt, ipsum etiam in carne predicantem audierunt. Gentiles autem nichil horum habuerunt, nisi tamen predicationem Christi contempserunt, quam per apostolos audierunt. Ideoque et isti damnabuntur, sed illi crudelius Hinc etenim scriptum est: Qui non credit,  iam iudicatus est. Unde bene non dixit simpliciter seuum uulnus esse factum, aut pessimum, sed iunxit duo nomina, id est, seuum ac pessimum, ad exaggerandam huius uulneris magnitudinem, quasi diceret irremediabile atque mortiferum, quo soli, etiam si alii desint, quilibet uulnerati, eterna iudicentur pena plectendi. Et quia nouissimam Iudeorum cecitatem describit, qui pro Christo Antichristum sunt suscepturi, iuxta illud: Ego ueni in nomine Patris mei, et non suscepistis me: alius ueniet in nomine suo, illum suscipietis. Bene homines dicit predicatione Christi pessime uulneratos, qui characterem bestie uidentur habere eiusque imaginem adorare. Character uero bestie, ut supra dictum est, fides eius intelligitur. Quem characterem iam habent Iudei,  credentes in illum et eum exspectantes, suscepturi illum cum omni cordis deuotione. Tunc utique aperte suscipient, quem nunc toto uoto tenent. Adorant quoque imaginem eius, id est, ipsum Antichristum, nunc uoto et desiderio, tunc autem et mente et corpore prostrati in conspectu illius. Reuera enim dignum est, ut qui uitulum saginatum tumentes despiciunt, hedum accipiant, contemnentes uidelicet Christum, suscipiant Antichristum. Quamobrem specialiter hoc de ipsis intelligamus, quanquam hoc et incredulis gentibus generaliter congruere uideatur. Multos enim et innumerabiles ipsi Iudei in susceptione Antichristi ex incredulis gentibus habebunt sequaces, sicut apostoli in fide Christi multos habuerunt imitatores. Sciendum preterea,  quia sicut Iudei atque gentiles pro eo quod predicationem Ecclesie despiciunt, tanquam uulnus adiunctum uulneri suscipient Antichristum, sic reprobi intra sanctam Ecclesiam constituti, quia Christum iuste confitentur, operibus denegant, dignum est ut, imminente persecutionis articulo, professionem amittant, quam sola gerunt lingua, et characterem habeant in fidei abnegatione, quem dudum occulte habebant in operibus manuum, eumdemque Antichristum manifeste sequantur, post quem dudum occulte ambulabant.

Et secundus angelus effudit phialam suam in mare, et factus est sanguis tanquam mortui. In mari aqua est, et ideo primum uidendum quid sit aqua, et  deinde quomodo conuersa sit in sanguinem. Lex enim ueteris Testamenti aqua est, conuersa deinceps in uiuum per Christi nuptias. Data est quippe Iudeis Scriptura dulcis aqua, qua saluari possent credentes in Christum sibi promissum, sed illi uerterunt eamdem Scripturam in amaritudinem infidelitatis, negantes Christum, et morti tradentes, et in sanguinem, hoc est, in carnalem intellectum uertentes. Factum est ergo illud mare sanguis, sicut uere sanguis est in corpore mortui hominis, quia ueraciter in sui perniciem ipsi uerterunt legem, dum eam semper carnaliter uoluerunt intelligere, et nunquam ad spiritualem sensum transire. Sed hac labe illi periculosius perire probantur, qui in sui damnationem ante faciem Pilati Christum negantes, dixisse referuntur:  Sanguis huius super nos et super filios nostros . Et omnis anima uiuens mortua est in mari. Hic a toto pars intelligitur. Neque enim omnes sub carnali sensu legis moriuntur, quia nunc multi Dei gratia ea que illis in figura contingebant, spiritualiter intelligunt. Tale est et illud, Omnes declinauerunt, simul inutiles facti sunt: non est qui faciat bonum, non est usque ad unum . Nam et in hoc mari, id est in sacra Scriptura, continetur uita piscium centum quinquaginta trium qui capti sunt reti apostolorum. Hoc est enim pisces reti apostolorum capi, quod est, in electorum parte aquas in sanguinem minime conuerti. Omnis ergo anima mortua in mari, pro his tantum accipienda est, qui in lege nichil aliud nisi litteram attendunt, sicut Iudei,  qui maxime ex eo tempore non sunt mortui, quo ceperunt uiuere fideles per sensus spirituales.

Et tertius effudit phialam suam super flumina et super fontes aquarum, et factus est sanguis. Quod est primus angelus, hoc secundus, hoc tertius, hoc denique omnes, id est cuncti predicatores. Porro per flumina et fontes aquarum gentiles significantur, sicut supra per mare. Fluuius ab initio sui ad inferiora tendit, et in mare diffunditur, sic et gentilitas in infidelitate preuenta, cucurrit ad mortem, sed ipsa gentilitas in suis philosophis accepit phialam suam, id est, sacram Scripturam et Dei notitiam, sicut, uerbi gratia, Plato a Ieremia in Aegypto positus, cognouit quod Deus omnipotens fecerit celum et terram, mare et omnia que in eis sunt, sed  hanc phialam uertit in sanguinem, id est in prauitatem erroris, dicens quod celites  fecerint cetera, id est, minorem creaturam. uirgilius quoque ex Danielis uolumine didicit quatuor regna a Deo preordinata, ex quibus unum est aureum, sed conuertit hoc in sanguinem, cum retulit hoc ad Saturnum et Iouem, ipsosque dixit conditores regnorum ipsorum; hinc doctor gentium loquitur dicens: Sapere secundum carnem mors est, et rursum, sapientia carnis inimica est Deo.

Et audiui angelum aquarum. Id est, nuntium populorum, quia, sicut in sequentibus legimus, aque multe populi multi sunt. Dicentem: Iustus es qui eras sanctus. Preteritum tempus positum est hic  pro tribus temporibus, id est, pro preterito, presenti et futuro. Qui eras sanctus, iustus es et eris. Que iustitia in hoc manifestatur, cum subditur: qui hec, inquit iudicasti quia sanguinem sanctorum et prophetarum effuderunt et sanguinem eis dedisti bibere. Iustum enim est apud te, ut quia sanguinem sanctorum tuorum effuderunt, ipsi sanguinem bibant. Hoc est uindictam effusi sanguinis sustineant, et in tui cognitionem minime perueniant hi qui, bona sibi annuntiantes, non solum non audierunt, uerum etiam crudeliter peremerunt. Quod intelligendum est tam de Iudeis quam de gentibus. Iudei enim fuderunt sanguinem sanctorum prophetarum, sicut interfecerunt Ezechielem, et Isaiam secuerunt, Ieremiam lapidauerunt. Unde et Stephanus eis in  contentione, quam cum illis habuit improperat, dicens: Quem prophetarum non sunt persecuti patres uestri? Et occiderunt eos qui prenuntiabant de aduentu iusti. Gentiles quoque similiter multum sanctorum martyrum sanguinem fuderunt, sicut Nero crucifixit Petrum, decollauit Paulum et multos alios. Hi omnes iusto Dei iudicio postea biberunt sanguinem, id est, uindictam sanguinis pertulerunt: uel in presenti, sicut Iudei et ipse Nero, ut perderent et presentem uitam et futuram: uel in inferno damnati, et perpetuis cruciatibus traditi. Unde Dominus in Euangelio dicit: Requiretur sanguis omnium sanctorum a generatione hac reproborum, qui effusus est super terram a sanguine Abel iusti, usque ad sanguinem Zacarie. Aliter: Sanguis sanctorum  prophetarum intelligitur spiritualis sensus illorum. Qui igitur sanguinem prophetarum uel ceterorum sanctorum fuderit, id est, qui spiritualem illorum sensum in terrenum intellectum conuerterit, sanguinem bibet, id est, uindictam sanguinis sustinebit. Hoc est, quidquid uitale habere uidetur, perdet, et in carnali sensu remanebit iusto Dei iudicio. Digni enim sunt. Dignum est enim, ut is qui spirituale uinum bibere noluit, corruptionibus uitiorum tanquam sanguinibus debrietur.

Et audiui alterum. Subauditur, uerbum, dicens: etiam, Domine Deus omnipotens, iusta et uera sunt iudicia tua. Non dixit, audiui alterum dicentem, ne angelum intelligeremus, sed, Audiui alterum dicens, id est, alterum uerbum ab eo repetitum. Ipse enim  angelus qui precedentia dixerat, adiunxit et hoc uerbum, dicens: Etiam, Domine Deus omnipotens, iusta et uera sunt iudicia tua, quia iustum est ut qui sanguinem fuderunt, sanguinem bibant, id est, uindictam sanguinis sustineant. Potest hoc specialiter de hereticis intelligi, ex quorum ore abundantia eloquiorum tanquam flumina decurrere uidetur. Sed hi qui sanguinem sanctorum et prophetarum fundunt, in sanguinem conuersi, sanguinem bibunt: quia dum uerba legis, et prophetarum eloquia, dictaque apostolorum in falsos sensus commutant, agente persecutionis articulo, ipsum nomen Christi, quod falso tenebant, amittunt, seruiendo publice uitiis carnis. Dicatur itaque: Iustus es qui eras sanctus, qui hec iudicasti,  et cetera, tanquam diceretur: Quia uerba legis, eloquia prophetarum, dictaque apostolorum deprauantes, quasi ipsos occiderunt, dignum est ut per temporalia  flagella ipsum sanguinem, quem effuderunt, quo et animas suas cruentauerunt, coram hominibus bibant, id est nomen tuum quod falso colebant, publice negent, et corruptionibus carnis, quasi inanis glorie appetitu refrenauerant, iterare presumant.

Et quartus angelus effudit phialam suam in solem. Sol in sacro eloquio diuersas habet significationes, et ponitur in bono et malo. Aliquando significat Christum, de quo scriptum est: uobis timentibus nomen meum orietur sol iustitie , aliquando significat et tribulationem presentis uite, iuxta  quod in parabola iacti seminis dicitur, quia aliud cecidit supra petram, et statim ut ortus est sol, exaruit. Hic autem solem intelligamus ipsum damnatum hominem, qui se in nouissimis diebus solem iustitie mentietur, cum sint in eo densissime tenebre et umbra mortis. In solem itaque angelus phialam effundit, quando predicatores aduersus Antichristum et eius ministros uerbum predicationis proferunt. Et datum est illi estu afficere homines et igne. Hoc ad utrumque potest referri. Aestus persecutionem significat grauem, qua Antichristus afficiet homines, id est, sanctos qui in fide permanserunt, sicut Eliam et Enoch. Datum est illi a Deo, id est, permissum est afficere homines estu et igne, id est, persecutione ualidissima, qualis nunquam fuit neque  fiet, sicut Dominus in Euangelio dicit. Unde subditur:

Et estuauerunt homines estu magno. Quia, sicut dictum est, erit tunc tribulatio qualis non fuit, neque fiet, ita ut in errorem inducantur, si fieri potest, etiam electi . Aliter: Ipsi qui cruciabuntur, afficient eos estu, id est, ira magna et angustia, a quibus sibi illata fuerint tormenta, quia ante poterunt occidi, quam a fide Christi separari: dumque insuperabiles eos uiderint, ipsi magno estuabunt estu iracundie, indignantes illis, quos inter tormenta constantes uiderint. Quod etiam factum est in persecutione sanctorum martyrum, sed tunc fiet tanto ualidius, quanto grauior erit tribulatio. Amplius quippe isti, id est, reprobi cruciabuntur in  anima quam sancti in carne. Illi inter tormenta redibunt, isti dentibus stridebunt. Illi Deum laudabunt, isti pene exanimes fient: sicque estu afficient homines humana sapientes, id est, flammis inuidentie et malignitatis eos consumi facient, insuperabiles usque ad mortem manentes. Unde subditur: Et blasphemauerunt nomen Domini, habentis potestatem super has plagas. Dum enim sanctos patienter et firmiter uiderint perseuerare in fide usque ad mortem, et gaudenter pergere ad passionem blasphemabunt Dominum. Qui propterea super has plagas potestatem habere dicitur, quia a quo uult, amouet eas: et super quos uult, iusto iudicio permittit, iuxta illud: Indurauit Dominus cor Pharaonis .  Neque egerunt penitentiam. Quare non egerunt penitentiam? quia non potuerunt; quare non potuerunt? quia noluerunt; et ideo noluerunt, quia non potuerunt. Aliud dicit beatus Ansbertus Ambrosius: Si millies a me queratur quare non egerint penitentiam, non respondebo. Ut darent illi claritatem; id est, ut se peccatores recognoscerent, et Dei iusta iudicia collaudarent. Ille enim claritatem Deo dat, qui et se pro suis iniquitatibus accusat, et eius iusta iudicia collaudat. At contra iniquorum mos est, ut suas iniquitates defendant, et Dei iudicia reprehendant.

Et quintus angelus effudit phialam suam super sedem bestie: et factum est regnum eius tenebrosum. Quod est sedes bestie, hoc est regnum illius, id est  omne corpus diaboli, mali uidelicet prepositi cum subiectis sibi plebibus. Diabolus autem bestia uocatur, quia aut latenter insidians, aut aperte seuiens, agnum  inuadere nititur. Quod autem dicit: factum est regnum eius tenebrosum, tale est quasi dicat: non est illuminatum, quia uidelicet precedentibus meritis non merentur illustrari. Et ipsi precedentium delictorum iaculis uulnerati sunt, quibus illorum corda uulnerantur. Unde sequitur: Et commanducauerunt linguas suas pre dolore. Quod iuxta litteram nullatenus stare ualet, ut alterius linguam quis laniare possit, qui suam pre doloribus manducat. Sic enim dicitur quod commanducauerunt linguas suas pre dolore, tanquam diceretur: singuli et suam et alterius linguam  dilaniauerunt, sed commanducauerunt, nichil est aliud nisi: sub luce et aperte blasphemias contra Christum protulerunt, hortantes se inuicem ut Antichristum confiterentur iuste, et Christum blasphemarent iniuste, unde et subiungit:

Et blasphemauerunt Deum celi pre doloribus et uulneribus suis. Cum enim predixerit, commanducauerunt linguas pre dolore, et deinde subiunxerit, blasphemauerunt Deum celi pre doloribus suis, ostendit hoc esse linguas commanducare, quod est mutua exhortatione Deum celi blasphemare. Dolor quippe iste insensibilis est, id est peccatum infidelitatis, quod infideles dolent, non sentientes dolorem suum, ueluti phrenetici patiuntur iniuriam, et putant se esse sanos, et quia peccato infidelitatis  noluerunt recedere, ad hoc scelus usque prolapsi sunt, ut Deum celi blasphemarent. Ista autem blasphemia dupliciter agitur, uoce scilicet, et cordis obduratione; et quamuis perniciosa sit oris blasphemia, tamen perniciosior est cordis obduratio. Et non egerunt penitentiam ab operibus suis. Ac si diceretur: Ita uehemens dolor ex plaga blasphemie eos depressit, ut ad fructuosam penitentiam surgere nullatenus possent, quia semetipsos obdurantes, ad penitentiam noluerunt reuerti.

Et sextus angelus effudit phialam suam in flumen illud magnum Euphratem, et siccauit aquas eius. Euphrates fluuius est Babylonie, qui  Babyloniam ingrediens, plures diuiditur in riuos. Qui fluuius  sepe in malam partem ponitur. Unde est: Super flumina Babylonis, illic sedimus et fleuimus . Ieremias quoque dicit: Sacrificium Domini sabaoth in terra Aquilonis, in flumine magno Euphrate. Per flumen itaque magnum Euphratem, potentia istius seculi exprimitur, et omnis malorum multitudo, contra quos sancti predicatores indesinenter loquuntur. Diuiditur hic fluuius in multos riuos, quia malorum multitudo per multa diuiditur crimina. Alii enim sunt homicide, alii adulteri, alii diuersis criminibus maculati. Siceabitur aqua eius, quia possibilitas peccandi auferetur. Cum enim damnati cum diabolo et angelis eius fuerint reprobi, omnis facultas peccandi auferetur, non tamen uoluntas mala deerit, quia si fieri posset, eternaliter  uiuere, eternaliter peccare, eternaliter uellent sanctos persequi et tribulari. Unde et Dominus nequaquam dicturus est illis repulsis: Discedite a me, qui operati estis iniquitatem, sed qui operamini. Tanquam dicat: Qui nunc usque uoluntatem malam operandi habetis. Unde Psalmista dicit: Considerat peccator iustum, et querit mortificare eum. Si enim fieri posset, sicut Nero interfecit Petrum in hac uita, sic illum uellet interficere in iudicio. Dicatur ergo de angelo: Effudit phialam suam in flumen Euphratem, et siccauit aquam eius. Ac si diceretur: oblata uite celestis predicatio, in tantam reprobos malitiam excitauit, ut cum eis de exercenda malitia nichil remanserit, uoluntas tamen iniqua permanserit. Ut preparetur uia regibus ab ortu solis. Reges isti  sancti intelliguntur, qui se et alios bene regunt, et motus sue carnis regendo restringunt, qui idcirco ab ortu solis uenire dicuntur, quia a Domino uocantur qui est uerus sol iustitie. Ut autem his regibus preparetur uia, prius exsiccatur aqua Euphrates, quia nisi prius malorum nequitia fuerit consummata, nequaquam ad iudicandum apparebunt. Per hos quippe transeunt, cum impletam eorum nequitiam diiudicant, ablataque omni facultate peccandi, ipsi post eorum damnationem remunerabuntur, qui eos sunt iudicaturi. Prius enim audient isti: Discedite a me, maledicti, in ignem eternum; deinde illi: uenite, benedicti Patris mei, etc. . In alia translatione habetur: ut preparetur uia uenienti Regi ab ortu solis, Christo scilicet, de quo Propheta dicit:  Ecce uir oriens nomen eius. Cui uenturo ad iudicandum, ipsi de quo dictum est modo uia preparabitur.

Et uidi de ore draconis, et de ore bestie, et de ore pseudoprophete spiritus tres immundos in modum ranarum exisse. Quod est draco? hoc est bestia, hoc et pseudoprophete, id est diabolus cum omni corpore suo; tamen propter distantiam personarum et potestatem illa commemorat, que maiorem potestatem habent in ipso malorum corpore, draconem scilicet, id est diabolum, bestiam, Antichristum: pseudoprophetam, doctores eiusdem damnati hominis cum subiectis plebibus. De horum omnium ore egrediuntur tres spiritus, quod nichil est aliud nisi unus spiritus. Tanta quippe unitas malitie est in omnibus  demonibus, ut cum multi sint potestate et malitia, in unum tamen redigantur, quia diuerso modo homines impugnant. Unde unus dicitur spiritus mendax, alius spiritus fornicationis, tertius spiritus immundus. Idcirco tres spiritus immundos se uidisse dicitur, pro numero, scilicet partium eiusdem corporis. Bene autem spiritus immundus dicitur propter peccata grauia, quibus sordidatus est, et alios coinquinare non cessat. Sed quia caput et membra unum sunt, id est diabolus et omnes iniqui, ipsi qui spiritus immundi, ipsi sunt draco, bestia, et pseudopropheta. Exiuit ergo de ore draconis bestie et pseudoprophete, id est de seipsis ad apertam blasphemiam contra Christum, et ad apertam persecutionem contra sanctos illius. Nunc enim dum latent et aperte  seuire non audent, quasi intra semetipsos conquiescunt. Cum autem diabolus ingressus fuerit perditum hominem, tunc egredientur ad apertam blasphemiam  et sanctorum persecutiones. Nec uacat quod idem spiritus in modum ranarum dicuntur egressi. Rane quippe molestiam hominibus inferunt, strepitum faciunt, quietem hominibus auferunt, et in ceno uersantur. Tales erunt ipsi ministri Antichristi, qui non loqui, sed potius garrulis uocibus strepere uidebuntur. Omnem quoque quietem auferent ab electis, dum eos ubique grauiter insequentur, et in ceno, hoc est, in immunditia peccatorum deuoluent.

Sunt enim spiritus demoniorum facientes signa. Ipsi quippe demones per eos quos inhabitabunt facient  signa, aut uera Dei permissione, aut falsa, quibus reprobi iusto Dei iudicio decipiantur: sicut olim faciebant magi, qui uidebantur homines resuscitare a mortuis, sicut Simon fecit in conspectu Neronis. Nam et de hoc Dominus dicit in Euangelio: In illis diebus consurgent pseudochristi et pseudoprophete, et facient signa magna et prodigia, ita ut in errorem inducantur, si fieri potest, etiam electi . Sed non sine causa isti qui signa faciunt, in modum ranarum procedere dicuntur. Legimus quippe in historia ueteris Testamenti quod Moyse signa faciente, fecerunt et magi similiter usque ad signum ranarum. uerbi gratia, primum Moyses proiecit uirgam, que uersa est in draconem; fecerunt et malefici similiter suis incantationibus, licet uirga Moysi deuorauerit uirgas illorum;  deinde conuertit aquas Nili in sanguinem; fecerunt et ipsi similiter aquas cisternarum quas sibi foderant Aegyptii, non uolentes bibere de aqua fluminis. Fecit etiam Moyses ascendere ranas super terram, quod et ipsi facere suis magicis artibus sunt permissi. Ubi uero terre puluere uirga percusso cyniphes processerunt, incantationes que iam tertio preualuerant, penitus euanuerunt. Unde et superati dixerunt: Digitus Dei est hic . Ita ergo et isti usque ad signum ranarum peruenient, ibique deficient, ac superati quiescent, quia insipientia eorum, illius uidelicet damnati hominis et pseudoprophetarum, manifesta erit sicut et illorum fuit; unde et Apostolus dicit: Quemadmodum Iamnes et Mambres restiterunt  Moysi, ita et isti resistent ueritati . Sed ista signa  aut erunt uera ex Dei permissu, aut falsa, quibus reprobi propter peccata preterita decipi merentur, unde non in conspectu sanctorum hoc facere dicuntur, sed in conspectu hominum, sicut supra dictum est, id est in conspectu illorum, qui non sapiunt ea que Dei sunt, sed que hominum. At in conspectu electorum muti apparebunt, nec poterunt procedere ultra definitum signum ranarum. Et procedunt ad reges totius terre congregare illos in prelium ad diem magnum omnipotentis Dei. Quod in tribus immundis spiritibus unus diabolus designetur, ex hac processione manifestatur, de qua alibi scriptum est: Cum consummati fuerint mille anni, soluetur Satanas de carcere suo, et exibit, et seducet  reges et gentes que sunt super quatuor angulos terre . Reges autem hic in malam partem nouerimus positos, id est principes et diuites huius seculi, qui sunt membra Antichristi. Quomodo ergo procedunt ad eos, si ipsi sunt in quibus demones habitant? sed per ipsos procedunt ad ipsos, ad apertas scilicet blasphemias, ad persecutionem commouendam. Unde sequitur: Congregare illos in prelium contra Deum et sanctos illius. Quo autem loco congregabit? nunquid in unum uenturi sunt, ut qui sunt in occidente transeant in orientem, aut rursus ab oriente in occidentem? Non; sed in unum consensum, et in unam malam uoluntatem congregabuntur. Propter unitatem quippe malitie illorum hoc dicitur, quia quod unus facit hoc et reliqui. Dies  autem ista ad quam congregabuntur in prelium, nouissima intelligitur persecutio, quando diabolus et membra eius aperte blasphemiis contra Christum, et persecutionibus pugnabit contra eius Ecclesiam. Facit enim nunc bellum, sed occultum, quia ligatus est. Si ergo tanta facit ligatus, quanta putamus eum facere solutum? Tunc congregabit eos in prelium, quando grauissimas excitabit aduersus eos persecutiones, unde bene ipsa dies magna et Dei uocatur, quia uidelicet tunc agnus uictor cum suis contra ferocissimas bestias pugnabit.

Ecce uenio sicut fur. Istum uero aduentum et quotidianum possumus intelligere et generalem; quotidie quippe uenit Christus ut fur, quando improuisa morte subito dum non sperat homo moritur. In  die etiam iudicii sicut fur, id est repente ueniet, quia cum dixerint pax et securitas, tunc eius repentinus superueniet interitus. Beati autem sunt illi, qui siue quotidie dum transeant per mortem, siue etiam tunc uenientes ad generalem resurrectionem, parati inuenti fuerint. Hinc in Euangelio ipse dicit: uigilate, ne cum uenerit Dominus repente, inueniat uos dormientes ; et alibi: Dies Domini sicut fur ita in nocte ueniet . Unde hic quoque subiungitur: Beatus qui uigilat et custodit uestimenta sua ne nudus ambulet. uigilat, qui ad aspectum superni luminis mentis oculos apertos tenet; uigilat  qui seruat operando quod credit. Hec autem uestimenta que uigilanti studio monentur seruari,  sacramenta sunt baptismatis. uestimenta sua conseruat qui baptismum non iterat. uestimenta etiam sua custodit qui ea que in baptismo promisit, implere satagit. Ista sunt uestimenta immortalitatis et innocentie, quibus primus homo in paradiso exspoliatus fuerat, sed iterum per occisum uitulum saginatum, id est per passionem Filii Dei, in baptismo eadem uestimenta recipit. Seruat igitur hec uestimenta quisquis grauioribus peccatis se non commaculat. Quod si hec amitti peccatis impedientibus, et fragilitate carnis cogente contigerit, habet adhuc baptismum secundum, quo mundari possit, compunctionem scilicet fontemque lacrymarum. De quo baptismate gemino Psalmista dicit: Beati quorum remisse sunt iniquitates, in baptismate prime regenerationis,  et quorum tecta sunt peccata , per compunctionem cordis. Est et aliud uestimenti genus, quo uestiuntur electi, caritas scilicet, de qua dicit Iacobus: Charitas operit multitudinem peccatorum.  Hoc uestimento erat ille expoliatus, quem eiecit rex a conspectu nuptiarum, sicut Euangelium testatur dicens: Quia intrauit rex ut uideret discumbentes . Beatus igitur qui custodit uestimenta sua, id est, fidem quam in baptismo percepit, et innocentiam uite, et caritatem, ceterasque uirtutes, ne nudus ambulet, hoc est ne his exspoliatus, turpiter cum diabolo damnetur. Et uideant turpitudinem eius, id est omnibus appareat peccatum illius.

Et congregabit eos in locum, qui Hebraice dicitur Armageddon. Redit ad ea que superius pretermiserat  de spiritibus immundis, qui processerunt ut reges totius terre in prelium conuocarent. Et quia in tribus unus intelligi debet, a plurali numero reuertitur ad singularem, dicens: Congregabit eos in locum, qui Hebraice dicitur Armagedon. Tale est et illud Euangelii, quando dum Dominus hominem a legione liberaret, interrogauit tanquam unum dicens: Quod tibi nomen est? Cui ipsa unitas unita respondens, ait: Legio nomen mihi est. Et subdendo, multi sumus, ipsam unitatem ostendit ex multis constare. Armagedon interpretatur consurrectio testium iniquorum, uel mons a latrunculis, siue mons globosus. Testes iniqui omnes sunt ministri Antichristi, qui bene iniqui dicuntur, quoniam inique confitentur Christum esse Antichristum, et inique Antichristum  confitentur Christum. In consurrectione testium iniquorum congregabit eos Antichristus, quia ad hoc eos ad partem suam trahet, ut contra Christum uerba blasphemie et iniquitatis proferant. Ad istorum testium iniquorum numerum pertinent illi, de quibus Dominus dicit in psalmo: Insurrexerunt in me testes iniqui, et mentita est iniquitas sibi . Dicitur etiam Armagedon mons a latrunculis. Mons Christus appellatur a fidelibus, iuxta quod in Isaia propheta habetur: uenite, ascendamus ad montem Domini . Et erit in nouissimis diebus preparatus mons domus Domini in uertice montium , id est Christus qui supereminet meritis omnium electorum. Et sicut Christus appellatur a fidelibus mons,  ita Antichristus appellabitur mons, id est Christus a latrunculis, hoc est a suis ministris, qui furantur fidem rectam a cordibus fidelium. Mons quoque globosus appellatur Antichristus, propter multitudinem populorum sibi adherentium, uel quia quoscunque praua seductione illicit, globosi uocantur, quia diuersos ostendit errores in suo corpore, dum hinc aperte seuit, illinc fraudulenter decipit. Quasi enim unum bellantium globum contra electos emittit, dum eos per temporalem potentiam affligit. Sed dum eius insana potentia contemnitur, fortiorem dimittit, cum per miracula et falsa prodigia illaqueare fingit.

Et septimus angelus effudit phiatam suam in erem. Qui est septimus ipse est et primus, quia in uno  omnes intelliguntur, et in septem angelis, ut supra dictum est, omnes predicatores Ecclesie figurantur, qui effundunt phialam suam in erem, id est predicationem suam contra demones, per hunc erem discurrentes spargunt, iuxta illud Apostoli: Non est nobis colluctatio aduersus carnem et sanguinem, sed contra spiritualia nequitie in celestibus .--- Et exiuit uox magna de templo a throno dicens: Factum est. uox ista uox Dei omnipotentis intelligitur. Templum autem et thronus unum est, id est sancta Ecclesia, quam Dominus et inhabitando presidet, et presidendo inhabitat. Inhabitat sicut in templo, presidet sicut in throno. A sedente ergo in throno, atque inhabitante in templo uox ista procedit, quia eius iudicio consummantur omnia. Factum est,  inquit, id est finitum est regnum Antichristi, et completa est damnatio reproborum. Quod uero sequitur:

Et facta sunt fulgura, et uoces, et tonitrua, et cetera que sequuntur, eiusdem persecutionis tempas recapitulatum comprehenditur. Fulgura itaque miracula significant, que facturi sunt ministri Antichristi, ut terrorem incutiant hominibus. uoces autem exhortationes appellantur illorum, quibus suadebunt hominibus Antichristum credere Deum. At uero tonitrua comminationes et tormenta intelliguntur, quibus multos decipient. Terremotus uero magnus, persecutio magna ualidissimaque intelligitur, unde dicitur: Qualis terremotus nunquam fuit, id est sic magnus. Ex quo homines fuerunt in terra.  Hoc etiam et Dominus manifestat, quando in Euangelio dicit: Erit tunc tribulatio qualis non fuit ab initio seculi . Possumus et ista in bonam partem, hoc est ad predicatores ueritatis referre, qui ista omnia complebunt spiritualiter, ad confirmanda corda electorum, et terrendos animos reproborum. Fulgura sunt eorum miracula, que illuminant fideles et terrent infideles; uoces illorum exhortamenta pietatis; tonitrua comminationes futuri iudicii; terremotus uero motionem illorum significat, qui per eorum predicationem ab infidelitate ad fidem mouentur.

Et facta est ciuitas magna in tres partes. Ab exordio mundi usque ad finem seculi due ciuitates edificari  uidentur, quarum una est Dei, altera diaboli: una que ab Abel iusto cepit, et ad nouissimum electum tendit; altera que a Cain impio initium sumpsit, et in ultimo reproborum terminabitur. Hinc autem ciuitas magna, ciuitas intelligitur diaboli, que magna dicitur propter multitudinem populorum, uel propter enormitatem scelerum. Hec ciuitas hoc in loco in tres partes diuidi pronuntiatur, non quo et ante diuisa non esset, ut tunc solummodo diuidatur, sed quo certum sit ex quibus hominum qualitatibus ipsa constet, hoc est paganorum in gentilitatis errore adhuc manentium, atque hereticorum et Iudeorum, qui pro uno accipiuntur, falsorum quoque Christianorum, qui in sinu Ecclesie modo latent: Et ciuitates gentium ceciderunt. Hic genus in speciem diuiditur;  nam quod superius per unam, hoc nunc significatur per plures gentium ciuitates. Hoc est enim una ciuitas Babylon, quod multe ciuitates gentium, sicut hoc est una Ecclesia quod septem. Et quod dicit ciuitates gentium ceciderunt, hoc est quod in sequentibus dicitur: Cecidit, cecidit Babylon. Que licet quotidie cadat in reprobis, tamen generaliter in fine seculi damnabitur, et cadet cum audierit a Domino: Ite in ignem eternum. Et Babylon magna uenit in memoriam ante Deum, dare illi calicem uini indignationis ire eius. Deus omnipotens non patitur aliquam obliuionem, aut recordatur, quia immutabilis est, sed condescendit humane fragilitati sermo diuinus, dum hos Deo dicit inesse humanos affectus, ueluti patres et matres solent balbutiendo condescendere filiis, ut  facilius intelligantur ab eis. Sciendum est autem quia omnipotens Deus ex quadam parte obliuiscitur nunc electorum, ex quadam uero recordatur. Dum enim eos pro bonis actibus in presenti non remunerat, quasi obliuiscitur eorum: dum autem mala illorum per flagella purgat, illorum recordatur. In futuro autem iudicio aliter erit, cum recordabitur bonorum illorum ad hoc, ut eos remuneret: mala uero illorum, quia hic per flagella sunt punita, obliuioni tradet; et ideo unde nunc obliuiscuntur, tunc recordabuntur; et unde nunc recordantur, inde tunc obliuiscentur. At contra reprobis aliter continget, quorum Deus omnipotens in presenti recordatur ad hoc, ut si boni aliquid faciunt, in presenti remunerentur, non recordatur ad hoc, ut flagella pro suis sceleribus sustineant.  In futuro uero iudicio recordabuntur, ut pro suis peccatis igni perpetuo tradantur; non recordabuntur ad hoc, ut pro aliquo bono opere remunerationem percipiant. Unde et hic bene dicitur: Babylon magna uenit in memoriam ante Deum, dare illi calicem uini indignationis ire eius. Per calicem indignationis, pena intelligitur infernalis, que omnibus dabitur reprobis cum suo capite damnatis. In hac autem pena innumerabilia erunt tormenta, ignis uidelicet, frigus, uermes immortales, et fetor intolerabilis, ceteraque huiusmodi cum densissimis tenebris, de quibus scriptum est: Inutilem seruum mittite in tenebras exteriores.

Et omnis insula fugit, et montes non sunt inuenti.  Significant enim sanctos, qui fluctibus istius uite tunduntur undique, et terre supereminentes, mente cum Apostolo celestia petunt: Unde Psalmista: Leuaui oculos meos in montes; et alibi: Montes in circuitu eius ; et Propheta: Erit preparatus mons domus Domini in uertice montium . Isti fugiunt societatem malorum non corpore, quia non possunt, sed mente. Corpore enim in medio peccatorum morantur, mente autem ab eorum consortio longe distant. Quibus per Prophetam dicitur: Exite de illa, hoc est de Babylone, populus meus, et immundum ne tetigeris . Sed quod tunc facturi sunt corpore, quando ex toto ab eis separabuntur, hoc nunc mente faciunt, quia ab eorum reproba uita longe per meritum distant. Non sunt inuenti, id est in societate  malorum non sunt per uite communionem reperti.

Et grando magna sicut talentum descendit de celo in homines. Talenti genera sunt tria: unum scilicet centum uigenti librarum; aliud septuaginta duarum; tertium quinquaginta. Sed hic tantum medii talenti fit mentio, quod continet septuaginta duas libras. Quid autem per grandinem, nisi sententiam omnipotentis Dei intelligere debemus? unde scriptum est: Ira Domini sicut grando descendens. Que bene ut talentum memoratur, quia uidelicet ex septuaginta duabus linguis peccantes reprobi damnabuntur, nullusque ad mortem prescitus hanc mortem euadet. Talenti enim ponderis pro magnitudine uindicte, ipsa grandinis ira fuisse perhibetur. Que uidelicet ira non nisi precedentis culpe merito infligitur. Precedit  ergo peccatum in hominibus, cuius merito grando descendit de celo. Descendens autem plaga magna reprobos uulnerat, quia ipsa districti iudicis ira agitur, ut qui peccatum commissum manu penitentie cito non tergunt, in aliud deterius cadant. Ex illo quippe iudicio, culpa subsequens oritur, ex quo cecata mens ducitur, ut peius et alio ligetur. Sed peccatum quod ex peccato oritur, non iam peccatum tantummodo, sed peccatum est simul et plaga ac pena peccati, quia iusto iudicio omnipotens Deus cor peccantis obnubilat, ut precedentis peccati merito etiam in alio cadat. Quem enim liberare noluit, deserendo percussit. Sed ut manifestius hoc fiat, dicamus sub exemplo: Populus Iudeorum de accepta Dei lege superbiens, per tumorem cordis peruenit ad  malum negationis. Si enim ex superbia qua tumuit penitentiam ageret, peccatum solummodo fuisset. At quia per tumorem peruenerunt ad Christi negationem, non solum peccatum est, sed peccatum simul et causa peccati, quia ex se aliud genuit. Per quam etiam causam lapsi sunt in penam peccati, ut qui Christum sibi promissum suscipere noluerunt, suscipiant quandoque Antichristum, ipso Domino dicente: Ego ueni in nomine Patris mei, et non suscepistis me, alius ueniet in nomine suo, illum uos suscipietis. In tumore itaque de legis obseruantia Antichristi susceptione publicus Christi contemptus peccatum et plaga est, et causa peccati. Peccatum uero est per semetipsum; plaga autem peccati est, quia precedens  culpa tumoris illud inflixit. Causa uero peccati, quia subsequentem culpam, qua diabolus in Antichristo adorandus suscipitur, ex se genuit. Et blasphemauerunt homines Deum propter plagam grandinis. Ac si diceret: Ira districti iudicis actum est, ut qui ueritatem non receperunt, ut salui fierint, operatione horroris famulatum exhibeant ut pereant. Propter plagam quippe grandinis Deum blasphemare est propter precedens peccati meritum, ira superni iudicis permittente, blasphemie plagas incurrere, sic enim dicitur: Blasphemauerunt homines Deum propter plagam grandinis, tanquam diceretur: Ideo blasphemauerunt, quia ipsius blasphemie plagas a grandine incurrerunt, uel per grandinem incurrerunt;  per grandinem ualidissima exprimitur tribulatio temporibus Antichristi futura. Mutato enim subito sensu, cum loqueretur de damnatione reproborum, super quos ira Dei descendit, reuertitur ad tempora Antichristi, quibus tanta erit grandinis afflictio, ut multi timentes penas sibi prepositas recedant a fide Christi, et blasphement Deum propter plagam grandinis. Nunc autem quia finis earumdem plagarum esse affuturus dicitur, et hic liber congruo fine terminetur, propter tormenta ualidissima et exquisita. Quoniam magna facta est uehementer, ita ut nec ante talis fuerit, nec postea futura sit, sicut Dominus in Euangelio dicit: Erit tunc talis tribulatio qualis non fuit, nec postea fiet .



LIBER SEXTUS.



CAPUT XuII.


Et uenit ad me unus ex septem angelis, qui habebant septem phialas, et locutus est mecum, dicens: ueni, ostendam tibi damnationem meretricis magne. Angelus in hoc loco personam gerit Christi, qui est nuntius paterne uoluntatis; Ioannes autem typum tenet Ecclesie. Quod dicitur Ioanni ab angelo, dicitur quotidie omni Ecclesie a Christo. Ubi notandum quod et angelus ut Ioannem doceat uenit, et idem Ioannes ut docendus ueniat, inuitatur. uenit angelus ad Ioannem, id est Christus ad Ecclesiam, quando siue per internam inspirationem, siue per doctrinam apostolorum et ceterorum sanctorum eam inuitat Christus ad consideranda tormenta reproborum, iusto Dei iudicio parata. ueni, inquit, gressibus fidei  et intelligentie, et considera damnationem meretricis magne, id est: attende damnationem reproborum. uenit Ioannes, quando sancta Ecclesia prebet assensum, et intelligens uerba doctorum, siue admonita inspiratione diuina, considerat supplicia reprobis uentura. Porro meretrix hic Babylon intelligitur, id est omnis multitudo reproborum; siue per angelum qui inuitat Ioannem, intelligitur precedens ordo doctorum, qui fuit in apostolis, martyribus, et ceteris Ecclesie principibus: per Ioannem uero subsequens Ecclesia. Inuitat itaque angelus Ioannem ut ueniat, et uideat damnationem perfide ciuitatis, quia illi doctores qui precesserunt, damnationem reproborum omnium suis sequacibus ostendere studuerunt, quatenus dum malos in hac uita florere, seque conspiciunt  egere, ex eorum prosperitatibus nichil concupiscant, dum attendunt que mala illis immineant. Unde Paulus apostolus dicit: Multi ambulant quos sepe dicebam uobis . Due autem ciuitates sunt in hoc mundo cum suis regibus, sicut supra dictum est; id est Ierusalem et Babylon, cum Christo et diabolo. Quarum una constituta est supra firmam petram, altera autem supra arenam, atque idcirco una manet, id est ciuitas Christi, altera cadit, id est ciuitas diaboli. Que meretrix nuncupatur, quia ueluti mulier  meretricatur, quando super uirum suum introducit alienum, et prioris sponsi federa irrita facit, ita omnis multitudo malorum et facit et fecit, quando relicto Creatore demonibus se prostituit construpandam. Relinquit enim Deum suum, qui est uir anime, et iungit se adultero, id est diabolo, idola colendo, uel plus terrena quam celestia diligendo, siue etiam immunditie carnis seruiendo. Et quia maxime per carnis libidinem, que mater est omnium uitiorum, genus humanum perit, idcirco ipsa malorum multitudo meretrix uocatur. Que sedet super aquas multas. Quia enim aque multe, sicut in sequentibus legimus, populi multi sunt; sedere super aquas multas, nichil est aliud quam regnare super populos multos, quia uidelicet luxuria carnis multis dominatur,  et multos ad suam miseriam trahit, sed tamen diuerso modo. Hinc est quod Dominus loquens ad beatum Iob de diabolo, dicit: uirtus eius in lumbis eius, et fortitudo illius in umbilico uentris eius . Seminarium quippe coitus uirorum in lumbis est, mulierum autem in umbilico. Quando ergo uiros decipit, in lumbis uirtutem habere dicitur: quando autem feminas, in umbilico. Nam quod uiris in lumbis sit seminarium, Deus manifestat, qui dicit fidelibus: Sint lumbi uestri precincti . Et Paulus de Leui, qui adhuc in lumbis erat Abrahe, quando obtulit ei decimas Melchisedec. Quod feminis in umbilico, Propheta manifestat, qui sub figura mulieris meretricis loquitur ad Ierusalem: In die  ortus tui non est precisus umbilicus tuus . Umbilicum quippe in die  ortus precidere, est conuersionis tempore carnis luxuriam resecare. Quia ergo diabolus utrumque sexum decipit, recte in lumbis uel in umbilico uirtutem et fortitudinem habere dicitur. Sed sciendum quia, propter diuersitatem causarum, diuerso modo hoc facit, sicut supradictum est; uerbi gratia, sunt quidam qui uirginitatem suam Deo deuouerunt, sicut monachi, canonici, et ceteri in gradu ecclesiastico positi, quam si postea concupiscentia carnis illecti corruperunt, deterius peccant, quam si hec nunquam professi  fuissent. Sunt quidam coniugati, qui relinquentes proprium thorum, alienum uiolant, et adulterium perpetrant, et isti grauius peccant quam hi qui proprias uxores non habent. Tale genus est eorum qui incesta perpetrant cum propinquis, aut sororibus, sicut fecit Ammon cum sorore sua Thamar. Sunt et alii  relinquentes naturalem usum femine, cum masculis se miscent uel pecudibus. Et licet genus humanum in multis offendat Deum, tamen in nullo grauius agit quam in isto quod contra naturam gerit. Quia ergo fornicatio, que est mater omnium uitiorum, in reprobis potestatem exercet, recte meretrix super aquas multas sedet. Et hec quidem fornicatio ad concupiscentiam carnis, spiritualis uero pertinet ad concupiscentiam  oculorum et in his omne peccatum agitur, iuxta illud: Omne quod in mundo, est concupiscentia carnis, et concupiscentia oculorum . De hac spirituali fornicatione Psalmista dicit: Perdes omnes qui fornicantur abs te . Et breuiter dicamus: quisquis plus terrena quam celestia, et ea que sunt in mundo concupiscit, fornicationem perpetrat.

Cum qua fornicati sunt reges terre. Ipsi qui sunt reges terre, ipsi sunt et meretrix, sed propter distantiam prepositorum et subiectorum diuiditur in regibus, in terram inhabitantibus, cum tamen ipsi reges sint inhabitantes terram, hoc est, terrena diligentes, libidini seruientes. Ipsi reges itaque fornicati sunt cum meretrice, hoc est cum scipsis, terrenos honores et uoluptates appetendo et immunditiam  carnis sectando, quia quo amplius comedunt et bibunt, eo amplius luxuriantur, unde et seipsos ipsum corpus meretricis efficiunt, iuxta quod Apostolus dicit: Nescitis quod hi qui adherent meretrici, unum corpus cum ea efficiuntur? .---Et inebriati sunt qui inhabitant terram de uino prostitutionis eius. Per reges principes mali intelliguntur, per inhabitantes terram subiecti illorum qui inebriantur uino fornicationis, hoc est omnibus peccatis replentur; et reges sunt malorum auctores, inhabitantes uero terram, imitatores eorum accipiuntur. Recte autem incentiua carnis et fornicationis uino comparantur ebrietatis. uino enim ebrius ita insensibilis efficitur, ut non solum anime, sed etiam periculum mortis non trepidet, unde et audacter se in mortem mittit. Sic  nimirum libido hominis sensum et rationabilem intellectum aufert, ut non metuat damnationem inferni, ideoque et audacter etiam contra suam conscientiam malum operatur, nec timet etiam pro peccato damnari, quod non potest preuidere, quia ipsum peccatum aufert illi rationabilem sensum.

Et abstulit me in desertum in spiritu. Hic manifeste ostenditur, quia hec omnia beatus Ioannes non corpore uidit, sed spiritu et mentis intellectu. Desertum, in sacro eloquio, aliquando significat celum, aliquando corda sanctorum, aliquando Deum omnipotentem, aliquando corda reproborum. Celum significat desertum, ut est illud in Euangelio: Quis ex uobis homo qui habet centum oues, et si perdiderit  unam ex illis, nonne dimittit nonaginta nouem in deserto, et uadit ad illam que errauerat querere ? quia uidelicet tunc homo celum deseruit, quando peccauit. Corda sanctorum significat, ut est: Ecce elongaui fugiens, et mansi in solitudine , id est, in secreto mentis. Sancti enim remouent se ab omnibus istius seculi curis, et efficiuntur ab his sollicitudinibus desertum, in solitudine sue mentis a seculi actibus uacantes. Aliquando Deum, ut illud Ieremie: Quis dabit me in solitudine diuersorum uiatorum?  Significat quoque desertum corda reproborum, ut est illud: Quomodo sedet sola ciuitas plena populo ? Si enim sola, quomodo plena? aut si plena, quomodo sola? sed sola, id est sine Deo. Hinc et Ioannes dicit: uox clamantis in deserto,  dirigite uiam Domini . Iure enim uocantur desertum hi quos omnipotens Deus per gratiam non inhabitat. In hoc autem loco desertum intelligere debemus corda reproborum, absentia Diuinitatis uacua. Angelus uero personam Christi gerit, ut supra, Ioannes personam Ecclesie, que in desertum ducitur, quando siue per internam inspirationem, siue etiam per predicationem doctorum ad consideranda reproborum merita trahitur, et propter eorum peruersa opera iustam illorum inspicit damnationem futuram. Et uidi mulierem sedentem super bestiam coccineam. Ipsam uocat mulierem, quam paulo superius appellauit meretricem, id est omnium malorum congregationem. Bestia autem diabolum significat, super quem omnes reprobi sedent,  qui eo hortante per diuersa uitia currunt. Sicut enim ciuitas Dei super Christum est edificata, sic illa ciuitas reproborum super diabolum. Que recte meretrix appellatur, ut ostendatur ex qua parte regnum diaboli amplius preualeat. Bene etiam mulier dicitur, quia a muliere peccati sumpsit initium, per quam etiam, ut Scriptura testatur, morimur omnes. Super bestiam hec mulier sedet, quia diabolo ducente prona fertur ad peccandum: ut uerbi gratia, quando quilibet homo pergit ad interficiendum Dei seruum, aut succendendam Ecclesiam, sicuti modo faciunt hi, qui nostro tempore paganis sunt iuncti, diabolus eum portat cui ipse insidet. Quod autem bestia coccinea dicitur, tam ad diabolum quam ad omne eius corpus refertur: siue propter peccata innumerabilia,  quibus est cruentatum; siue propter sanguinem sanctorum, quem fuderunt; siue etiam pro eloquiis diuinarum Scripturarum male intellectis. De qua adhuc subditur: Plenam nominibus blasphemie. Ac si diceret: Nulla pars in ea blasphemiis uacat, quia uoce simul et opere Deum et seruos eius blasphemat. Magis autem hoc fiet, postquam ille damnatus homo regnare ceperit, qui se Christum dicet esse, cum sit Antichristus. Tunc enim omne corpus illius maxime Deum blasphemabit, quia omnia que ante se fuerunt, dicet fuisse contraria, affirmans Christum fuisse Antichristum, apostolos illius pseudoapostolos et Antichristi ministros: et quidquid modo tenemus in ueritate, totum ille et membra  eius negabunt, et mendacium fuisse dicent. Habentem capita septem et cornua decem. Per septem capita  omnes reges mali, qui fuerunt ab exordio mundi usque ad finem seculi, intelliguntur; quia septenarius numerus uniuersitatem solet ostendere. Per decem autem cornua, omnia regna diabolo et Antichristo subiecta, unde et Daniel dicit: Bestia quarta quartum regnum erit in terra, quod maius erit omnibus regnis . Porro decem cornua ipsius regni decem reges erunt, quos uidelicet hec Apocalypsis in septem bestie capitibus ac decem cornibus commemorat. Et ipsi enim reges et regna, pars bestie sunt, quia Christum blasphemant et uoce et opere. Unde Ioannes idem in Epistola sua dicit: Omnis spiritus qui soluit Iesum in  carne uenisse, ex Deo non est; et hic est Antichristus, de quo audistis quoniam ueniet, et nunc iam in mundo est ; et alibi: Nunc multi antichristi facti sunt. Nec mirum si hoc significent septem capita, quod decem cornua, cum mulier meretrix, et aque multe, et bestia, hoc totum unum corpus esse ostendatur; propter diuersitatem enim scelerum nunc in septem bestie capitibus, nunc in decem cornibus, ipsa bestia diuiditur que et fraude decipit, et ui premit; in uirtute, scilicet per apertam potentiam, in signis uero et prodigiis mendacibus ac seductione iniquitatis, per hypocrisim simulate uirtutis. Quod et generaliter de omni corpore malorum intelligere debemus, quamuis quidam hoc referant ad Neronem, asserentes eum ab inferis resuscitandum, et regnum  uturum accipiendum.

Et mulier erat circumdata purpura et cocco, et in aurata auro, et lapide pretioso, et margaritis. Purpura regum est indumentum, et tingitur sanguine piscium maritimorum. Quid itaque per purpuram qua circumdabatur mulier debemus intelligere, nisi fucum regiminis? Quod enim Ecclesia habet in ueritate, hoc isti simulate habebunt. Ecclesia namque habet purpuram et coccum, id est regiam dignitatem, quia habet regem Christum, et habet ex se etiam reges plures, quoniam et ipsa Ecclesia regnat per Christum. Est enim genus electum et regale. Sed ista mulier meretrix, id est omnis multitudo malorum, dicit se habere purpuram cum non habet, id est se fingit habere reges, sicut fuit Nero, Domitianus,  et ceteri malorum principes qui diuitias istius seculi, que malorum animos illiciunt, habuerunt; sed hi tales non fuerunt reges, quia neque se, neque alios bene regere potuerunt, quin potius et ipsi uitiis seruierunt, et alios suo exemplo ad uitia perpetranda traxerunt. Habet quoque Ecclesia inauratam uestem, id est caritatem, siue etiam sapientiam de qua scriptum est: Accipite sapientiam sicut aurum; et Psalmista: Astitit regina a dextris tuis in uestitu deaurato . Ita et hec mulier meretrix, cum sit stultissima, adhuc ut negligat que sibi in futurum prospera succedere debeant, dicit se esse sapientem, et gloriatur in libris philosophorum, et sapientia humani uerbi. In lapide pretioso et margaritis uirtutes  significantur sanctorum, id est fides, spes, caritas, humilitas, mansuetudo et cetere huiusmodi, quibus ornantur fideles. Que ornamenta cum sola habeat Ecclesia, fallaciter sibi usurpare nititur hec mulier peruersa. Idcirco se hoc habere simulat quod non habet, ut quos non potuerit per potentiam trahere ad errorem, decipiat per simulatam sanctitatem, et fraudem uerisimilem. Habens poculum aureum in manu sua plenum abominatione et immunditia fornicationis eius. Ipsa meretrix est poculum aureum propter simulatam sanctitatem, quam pretendit exterius, cum sit interius plena omni iniquitate et abominatione, unde et Ieremias dicit: Calix aureus Babylon in manu Dei . Aurum enim simulate sanctitatis se per hypocrisim fingit, ut  facilius ad immunditiam fornicationis quemlibet bibendum inuitet. Talibus Dominus dicit: ue uobis, qui similes estis sepulcris dealbatis . Abominari quippe est abiici. Unde et in Psalmo dicitur: uirum sanguinem et dolosum abominabitur Dominus . Hec ergo mulier plena est abominatione, hoc est plena est operibus nequitie, pro quibus digna est abominatione, hoc est abiectione, quod statim manifestatur, cum subditur: et immunditia fornicationis eius. Ponitur hic fornicatio, que est radix omnium malorum, pro omnibus peccatis.

Et in fronte eius nomen scriptum: Mysterium: Babylon magna mater fornicationum et abominationum terre. Per frontem Babylonis, manifestatio designatur  operis. Unde Dominus dicit: A fructibus eorum cognoscetis eos . Nam quia Babylon, id est multitudo reproborum per hypocrisim simulat se esse quod non est, id est ostendit se aureum calicem, cum sit plena iniquitate et abominatione, ne superstitio erroris pallio simulationis falleret incautos, ex titulo frontis solliciti redduntur, cum ibi Babylon, id est confusio, scribitur. Unde uidendum quare ipsum nomen mysterium appelletur. Mysterium quippe occulta res esse dicitur in qua aliud uidetur, aliud intelligitur. Opera quippe Babylonis quibusdam sunt in fronte, quibusdam in mysterio. Simplicioribus quidem qui ea preuidere et intelligere non possunt, mysterium est, quia occulta sunt eis, que a multitudine reproborum gerantur interius. Perfectioribus  autem in fronte nomen suum ostendit, quia eius omnia opera facile cognoscunt, Et ideo nomen eius in fronte quidem est, sed tamen in mysterio scribitur; quia quibusdam in aperto ostenditur, quibusdam in mysterio clauditur. Magna dicitur Babylon propter multitudinem reproborum, uel propter enormitatem scelerum. Mater fornicationum, id est radix omnium malorum; nam et peccatum a muliere cepit initium, que suscepit semen diaboli, quasi adulteri, id est prauam eius suggestionem, et peperit peccatum, contemnens preceptum Domini, que etiam postea uirum decepit, et sic semen peccati ad nos usque transmisit. Ambo ergo peccati genitores fuerunt, quia adulter et meretrix unum corpus effici  meruerunt. uel certe mater fornicationum, precedens generatio intelligitur, que imitatione peruersa et exemplo malo malos reliquit imitatores. Sicut enim semen iustorum imitatores dicuntur bonorum, unde est, Generatio rectorum benedicetur: et sic semen impiorum dicuntur illorum imitatores. Ideoque Babylon in auctores transgressionum mater appellatur fornicationum.

Et uidi mulierem ebriam de sanguine sanctorum, et de sanguine martyrum Iesu. Quod uidit Ioannes, uidet omnis Ecclesia, cuius ille figuram gerebat. Dicit ergo: uidi mulierem, id est malorum congregationem, ebriam de sanguine sanctorum, id est repletam uindicta de sanguine sanctorum, et de sanguine martyrum Iesu. In hoc uersu tam Iudei quam etiam  gentiles comprehenduntur: illi enim fuderunt sanguinem prophetarum, isti autem apostolorum et ceterorum martyrum. Ideoque uindictam effusi sanguinis tam Iudei quam gentiles sustinebunt. Unde Dominus dicit in Euangelio: Amen dico uobis, requiretur sanguis omnium qui effusus est super terram a sanguine Abel iusti usque ad sanguinem Zacarie a generatione hac pessima . uel certe, sicut supra dictum est, sanguis prophetarum, spiritualis illorum intelligitur sensus, quem qui male interpretando peruertere in carnalem sensum non metuunt, sicut faciunt Iudei, uindictam effusi sanguinis sustinebunt, quando quidquid uitale habent, perdent. Et miratus sum, cum uidissem illam, admiratione magna. Sic et sancti dum considerant quotidie damnationem  reproborum omnium mirantur, cur miseri non considerant, que tormenta sibi immineant.

Et dixit mihi angelus: Cur miraris? Sic etiam dicitur Ecclesie a Christo per internam inspirationem: Cur miraris tormenta reproborum et supplicia, que illis sunt futura iusto Dei iudicio? Ego tibi dicam sacramentum mulieris, et bestie que portat eam. Id est, ego tibi ostendam quid significet illa mulier, et quid bestia, et manifestabo etiam illorum damnationem. Que habet capita septem, et cornua decem; id est omnes reges reprobos, et omnia illi regna subiecta.

Bestia quam uidisti fuit et non est. Bestia diabolus est, sicut sepe dictum est, qui fuit ab exordio seculi in hoc mundo, ibique tenuit principatum usque  ad Domini aduentum, et in cordibus hominum male potiebatur potestatis imperio. Sed postquam Christus uenit, et in sua morte mortis destruxit imperium, abstulit ei potestatem, et eiecit eum foras, ideoque iam non est, quia comparatione prioris potentie, presens illius potestas nulla est. Fuit ergo in precedentibus membris, non est in sequentibus. Et ascensura est de abysso, hoc est, de profunditate perfidie Iudeorum nascetur, iuxta illud: Fiat Dan coluber in uia . Notandum autem quod dicit ascendet, quia uidelicet ab ipsa sua infantia eleuabitur, extollens se super omne quod dicitur deus, aut quod colitur. Et in interitum ibit, id est in damnationem perpetuam. Iuxta illud: Quem Dominus iehsu  interficiet spiritu oris sui . Quod et generaliter de omni corpore malorum intelligere debemus, quamuis quidam hoc referant ad Neronem, asserentes eum ab inferis resuscitandum, et regnum futurum accipiendum. Et mirabuntur inhabitantes terram. Inhabitantes terram, reprobi intelliguntur, qui mente terram inhabitant, et terrenis rebus inherent per desiderium animi. Hi cum uiderint damnatum diabolum, cui crediderunt, quia maxime hoc ad eos pertinet qui Antichristum pro Deo sunt recepturi, admirabuntur dicentes ad inuicem: Heccine erat spes nostra ? Et ad ipsum se conuertentes dicent: Ecce qui te putauimus Christum, decepti sumus, dum modo te damnari uidemus. Quorum non sunt scripta nomina in libro uite a constitutione mundi.  Liber uite ius diuinitatis est, id est prescientia et predestinatio omnipotentis Dei. Hi enim qui Antichristum sequentur non sunt ad uitam predestinati, id est preordinati, quia ex his nemo peribit, quos ab initio mundi Deus saluandos predestinauit, de quibus Apostolus: Quos presciuit et predestinauit conformes fieri claritatis sue . Nouit enim Deus quibus dicturus est: Ite in ignem eternum; et quibus: uenite, benedicti Patris mei . uidentes bestiam, id est diabolum. Que erat in potentia magna ante aduentum Filii Dei. Et non est, quia ablata est ei potestas, sicut supra dictum est, per passionem Flii Dei; uel fuit, quia in membris suis iam apparuit, et non est, quoniam adhuc membrorum caput per semetipsum necdum apparuit.

 Et hic est sensus: Qui habet sapientiam, hoc est, intellectus est illi necessarius in hoc loco. Qui habet sapientiam, hoc est intelligentiam. Septem capita, septem montes sunt, super quos sedet mulier et reges sunt septem. Frequenter dictum est, in unaquaque specie genus plerumque posse inueniri, sicut hic. Quod enim bestia, hoc septem capita, et septem montes, septemque reges, id est uniuersa malorum pars, que in prepositis tanquam in regibus constat, et subiectis plebibus.

Quinque ceciderunt. In quinque regibus accipe quinque sensus corporis, qui infantiam nostram regunt, quia naturaliter lenia tactu appetimus, sapora amamus, canora et consona querimus, odoriferis delectamur et pulchris uisu. Reliqua his contraria  omni modo refugimus, que sunt amara, dissona, fetida, aspera et turpia. Accedente uero etate matura, hi quinque reges superius dicti desinunt, et succedit alius rex, aut intellectus, aut error. Hi sunt etiam quinque uiri, de quibus Dominus Samaritane dicit: Quinque uiros habuisti, et nunc quem habes non est tuus uir , quia error dominatur tui. Quod diximus de unoquoque, hoc etiam generaliter de genere humano intelligi potest, quia et unumquemque nostrum, et etiam totum genus humanum in tenera etate, hi quinque sensus regunt. Adueniente autem matura etate, succedit aut intellectus legitimus uir, aut adulterinus, qui est error. Iste est rex de quo loquitur sermo diuinus: Unus,  inquit, est, ac si dicatur: Et ad perfectam etatem intelligendi peruenerunt, et tamen errorem, suum super se regnare uoluerunt. Et iste est rex totius corporis diaboli, quisquis talis est; unde de quibusdam Deum cognoscentibus, et tamen errorem sequentibus dicit Apostolus: Cum cognouissent Deum, non sicut Deum glorificauerunt, aut gratias egerunt, sed euanuerunt  in uanitatibus suis, etc. Quod autem sequitur, alius nondum uenit, ad residuum corpus Antichristi pertinet, uel ad ipsum Antichristum, qui licet modo regnet in membris, tamen amplius et manifestius regnaturus est per seipsum. De quo sequitur: Et cum uenerit, oportet illum breui tempore regnare, id est, tribus annis et dimidio. Unde et Dominus in Euangelio dicit: Nisi  abbreuiati fuissent dies illi, non fuisset salua omnis caro, sed propter electos breuiabuntur .

Et bestia que erat et non est, et ipsa octaua est, et ex septem est. Bestia que erat in prioribus membris diaboli, in precedentibus et subsequentibus, cum ipsa que non est adhuc, sed uentura est, sicut diximus, iuncta fuerit corpori suo, hoc est Antichristo, in nouissimo tempore. Et septima erit, quia de eodem genere; et octaua erit, quia septuplum transcendit malitiam et hypocrisim membrorum diaboli, qui nunc sunt uel fuerunt. Ad nichil enim aliud appellauit octauam, que septima erit, nisi ut ostenderet quia septies tantum tunc dominabitur Antichristus in corpore suo, cum solutus fuerit, quamque nunc faciat. Sicut et Dominus dum in Euangelio  de uno maligno spiritu loqueretur, ut ostenderet quia pro septem unus est, statim subnectit: Tunc, inquit, uadit et assumit septem alios spiritus nequiores se . Qui utique non diceret septem alios, nisi in uno etiam septem uoluisset intelligi. Et in interitum uadit. De eodem corpore diaboli dicit, quod proculdubio cum capite suo peribit cum dies iudicii aduenerit, dicente Domino: Ite in ignem eternum, etc.

Et decem cornua que uidisti decem reges sunt, qui regnum nondum acceperunt. Temporibus Antichristi decem regna erunt in terra, sicut liber Danielis prophete testatur, sed sicut idem Daniel dicit, quartum regnum erit in terra, quod maius erit omnibus regnis, et deuorabit uniuersam terram, et conculcabit et comminuet eam. Porro cornua decem  ipsius regni, decem reges erunt, e quibus ille tres interficiet, regem uidelicet Aegypti, regem Africe, et Aethiopie, ceteri autem subdent se illi. Et potestatem tanquam in reges una hora accipient post bestiam. Una hora intelliguntur tres anni et dimidius, quibus ipsi cum capite suo regnabunt. Post bestiam, id est, secundi ab eo in honore et dignitate erunt, accepta ab ipso capite. Et illi quidem reges iam regnant in auis et proauis, id est in suis similibus, sed tamen ad comparationem illius extreme potentie, necdum perfecte regnum acceperunt, sicut et regnum Ecclesie: erat quidem ante aduentum Redemptoris in mundo, sed tunc amplius surrexit, cum caput eius in carne apparuit. Sed hanc potestatem  post bestiam, id est, in subiectione illius tanquam membra, et illi subditi accipient.

Hi unum consilium habent. Contra Christum et membra illius, ut negent Christum, et confiteantur Antichristum. Sed consilium bestie destruet Agni innocentia, iuxta illud: Dominus dissipat consilia gentium .---Et uirtutem et potestatem suam bestie tradent, id est, quidquid uirium et fortitudinis habent, ipsi tribuent dicentes: Tibi gratias agimus, quia quidquid habemus, a te accepimus.

Hi cum Agno pugnabunt, et uerbo et opere, ut fideles a fide illius separent; et Agnus uincet illos, quia constantiam dabit suis, ut ante possint occidi, quam a fide Christi separari, qui dicit: Gaudete, quia ego uici mundum . uel uincet eos quando  damnabit illos cum capite suo diabolo. Quoniam Dominus dominorum est, et Rex regum. Ac si diceret: Etsi reprobi gloriam filiorum Dei amittent, tamen dominium eius non euadent, sed semper eum Dominum sustinebant; utitur enim eis ad utilitatem sanctorum, etiam cum pugnat aduersus eorum perfidiam. Secundum hunc sensum Nabuchodonosor seruus Dei uocatur, et spiritus etiam malus Domini spiritus dicitur. Malus scilicet a se, Domini autem spiritus, quia a Deo creatus, et potestati illius subiectus. Et qui cum illo sunt electi et uocati et fideles, subauditur propterea reges exsuperant. Electi in Dei predestinatione ante mundi constitutionem uocati per apostolorum predicationem, fideles per bonorum operum exsecutionem.

 Et dixit mihi: Aquas quas uidisti, ubi meretrix sedet, populi sunt et gentes et lingue. Hic exponitur quod superius fuerat premissum, quod scilicet bestia super aquas multas sedet. Que aque multe, sicut hic dicitur, populi multi sunt, ex omnibus gentibus et populis et linguis a diabolo decepti, maxime per libidinem, que est mater omnium malorum. Meretrix enim super aquas sedet, quia dominationis regnum libido uitiorum in reprobis tenet. uel certe quia ipsum regnum antiqui hostis ex multitudine populorum in fastu superbie eleuatur, ideo meretrix super aquas multas sedere dicitur.

Et decem cornua que uidisti in bestia, hi odient fornicariam. Cum ipsa regna, que per cornua designantur, ut supradictum est, sint bestia, id est omne  corpus diaboli, et ipsa bestia sit meretrix, id est omnis multitudo reproborum, decem cornua, uel bestia, odient fornicariam, hoc est, ipsi reprobi odient seipsos. Quod tripliciter potest intelligi; dum enim reprobi mala opera faciunt, seipsos odiunt, quia scriptum est: Qui diligit iniquitatem, odit animam suam; quia unde reprobi se amant uoluntates sequendo, inde odisse se conuincuntur. Quisquis enim diligit iniquitatem, odit animam suam; quoniam male amando animam suam, odit iustitiam, et ideo aptat animam suam ad suscipiendam future famis miseriam. Aliter: reges et bestia odient fornicariam, quoniam amatores huius seculi odio se inuicem persequuntur, quia si quis alium uidet  ad altiora ascendere, quo ipse non potest, odio illum insequitur, quoniam semper inter superbos iurgia sunt. Hinc Paulus apostolus dicit: Inuicem inuidentes, inuicem odientes . uel certe cum uiderint se miseri in iudicio constitutos et damnatos, odient seipsos quod peccauerunt et post peccatum penitentiam non egerunt. Sed nichil proderit tunc odisse malum quod fecerunt, quando ipso malo carere non poterunt. Et desolatam facient illam. Hoc est, seipsos facient extraneos a Deo propter peccata preterita. Iam enim cum illis Deus non habitabit, qui est pacis et caritatis habitator. Hinc est quod Ieremiam lamentabili uoce clamasse legimus: Quomodo sedet sola ciuitas plena populo?  Et nudam facient illam, subauditur a superioribus. uestimenta fidelium sunt  sacramenta baptismatis, caritatis, atque innocentie. Sed his uestimentis se nudant, quicunque baptismum iterant, uel se grauioribus criminibus maculant, et caritatis iura uiolant. Sunt autem et quidam, qui etiam in presenti his uestimentis sunt nudi, sicut Iudei et pagani, qui neque baptizati sunt, neque caritatis mandatum custodiunt. Falsi quoque Christiani etsi habere uidentur hec uestimenta, tamen in iudicio cum illis nudi reperiuntur, quia ea que habuerunt, male uiuendo amiserunt. Pariter ergo nudi reperientur, quia reproborum corpus ex apertis infidelibus et falsis fratribus construitur. Et carnes suas commanducabunt, Isaias propheta dicit de reprobis, quia ignis eorum non exstinguetur et uermis eorum non morietur . Ipsi ergo carnes  suas commanducabunt, quia penis semper pascentur, semperque eos uermes comedent, et nunquam ad defectum, cum iugiter defecerint, peruenient. Et dum uermibus eternaliter pastum prebebunt, quasi igni carnes suas manducabunt, quia penam carnium suarum sustinebunt. Manducant enim carnes suas eterno supplicio dediti, sed alienis dentibus, non suis, uermium scilicet immortalium, quos ipsi ad deuorandum suis iniquitatibus exacuent. Et ipsam igni concremabunt, quia malis operibus deseruiendo, ipsi sibi eternum incendium quo crucientur, preparauerunt, seque ultro prauis actionibus eisdem incendiis precipites dederunt. Dum ergo suis iniquitatibus, quasi quibusdam lignis ignem quo comburuntur accendunt, ipsi se concremant. Sic enim usitata  locutione quod in ipsis contigerit, reprobi facere perhibentur, sicuti nos quemlibet seipsum interfecisse dicimus, qui periculum mortis cum posset non declinauit, uel seipsum incendisse, qui semet uolens in ignem precipitem dedit.

Deus enim dedit in cordibus eorum, ut faciant quod illis placitum est. Sepe Deus omnipotens iratus pro precedentibus hominum peccatis, permittit eos facere unde illum amplius offendunt. Hinc est quod de quibusdam dicitur ueritatem non recipientibus: Propter hoc dedit illos Deus in reprobum sensum, ut faciant que non conueniunt . Hinc etiam dicitur indurasse cor Pharaonis, quod non merebatur emolliri. Dedit ergo Deus in cordibus infidelium,  propter precedentem eorum infidelitatem, ut faciant quod illis est placitum. Quod quid sit, statim aperit cum subiungit: Ut dent regnum suum bestie. Gratias illi agentes, et honorem et fortitudinem suam illi tribuentes, quasi ab ea perceperint omne quod habent. Non autem fuit Dei uoluntas, qui nullam iniustitiam uult, cui Psalmista dicit: Dilexisti iustitiam, et odisti iniquitatem, ut reprobi contra Deum pugnantes, regnum suum bestie traderent, sed precedentium iniquitatum illorum merita exigunt ut reprobi in errorem a Deo ire permissi ita ambulent, ut misericordia parcentis non saluentur, sed iustitia punientis damnentur. Ac si diceret: Exigentibus illorum meritis, ita Deus eorum corda permisit obscurari, ut sic agerent, et hoc tam diu, donec consummentur  uerba Dei. Id est, donec opere compleantur omnia, que ante sunt predicta. Quo in loco questio oritur, quare Dei uerba consummare dicantur, cum ipse Dominus in Euangelio dicat: Celum et terra transibunt, uerba autem mea non transient . Sed sciendum quia ad aliquid uerba Dei consummantur, ad aliquid non transeunt. Consummantur ad hoc, ut que promissa sunt opere compleantur: non transeunt uero, quia ea que loquuntur, eternaliter perseuerant. Sermo enim Dei sententias in eternum mansuras explicat. Predictum est enim de Christo, quod ueniens ad iudicium, statuet a dextris oues, hedos autem a sinistris, et dicet rex his qui a sinistris erunt: Esuriui, et non dedistis mihi manducare, etc., usquequo dicet illis:  Discedite a me qui operamini iniquitatem . Consummabuntur hec Dei uerba, cum ipse ueniens ad iudicium dicet reprobis: Ite in ignem eternum, qui paratus est diabolo, etc. Tunc ibunt hi in supplicium eternum . Promisit et sanctos statuendos ad dexteram, et gloriam se his daturum. Consummabuntur hec Dei uerba, cum audierint: uenite, benedicti, Patris mei, etc. Sic namque dicitur, donec consummentur uerba Dei, tanquam diceretur: Usquequo boni et mali recipient secundum quod eloquia Dei promittunt? Et mulier quam uidisti est ciuitas magna, id est omnis malorum multitudo. Que habet regnum super reges terre. Quia maxime malorum multitudo in regibus et huius seculi principibus in superbiam eleuatur. Sic enim dicitur, ciuitas  magna habet potestatem super reges terre, tanquam diceretur: Ipsum seculi regnum in cunctis superbie potentibus regnat.



CAPUT XuIII.

Et post hec uidi alium angelum descendentem de celo. Sic uidentur hec uerba sonare, quasi spatium aliquod fuerit in hac reuelatione inter uisionem, sed non est ita. Uno enim die hec omnia uidit beatus Ioannes, id est, die Dominico. Sic quippe dicitur, uidi alium, quasi diceret, uidi aliam uisionem. Unus itaque angelus fuit, qui has uisiones manifestauit, sed propter aliam uisionem alium se uidisse angelum dicit. Sic et nos de quolibet dicimus: Alius mihi uidebaris, cum illa et illa uerba diceres: alius  nunc appares, cum dissimilia loqueris. Post hec, inquit, id est, post precedentem uisionem, uidi alium angelum de celo descendentem. Iste angelus Christus est, qui est nuntius paterne uoluntatis, et qui uitam eternam suis nuntiat quotidie fidelibus. Quo in loco queritur, quomodo descendisse de celo eum Ioannes uidit, cum Filius Dei in diuinitatis substantia cum Patre et Spiritu sancto ubique sit, iuxta quod ipse per prophetam dicit: Celum et terram ego impleo. Et iterum: Extra celum et terram locus non est, ubi non sit Dominus. Sed descendit de celo, non quo de loco ad locum transiret, sed quando in utero uirginali suscepit animam et carnem, ut posset uideri in nostra natura, qui inuisibilis erat in sua. Descensio ergo illius nichil est aliud quam carnis  assumptio, de quo Paulus dicit: Qui cum informa Dei esset, humiliauit semetipsum, factus obediens usque ad mortem .---Habentem potestatem magnam. Hec potestas ad utramque eius naturam potest referri, et ad diuinam scilicet et humanam. Fuit enim hec potestas in ipso per diuinitatem sine tempore, ante omnia secula, quia sicut cum Patre et Spiritu sancto cuncta creauerat, ita cum Patre et Spiritu sancto omnia possidebat. Hec etiam potestas data est ei in tempore, quando post triumphum resurrectionis data est ei potestas in celo et in terra, ut in nomine Iesu omne genu flectatur, celestium, terrestrium, et infernorum . De hac enim ipse resurgens a mortuis dicit: Data est mihi omnis potestas in celo et in terra. De illa uero quam ante  tempora habet cum Patre, Daniel dicit: Potestas eius, potestas eterna; et terra, id est, Ecclesia electorum illuminata est a gloria eius, id est, a potestate eius. Ipse enim tenebras infidelitatis et ignorantie et peccatorum euacuauit a cordibus fidelium, qui est lux uera illuminans omnem hominem uenientem in hunc mundum. Unde scriptum est: Populus qui ambulabat in tenebris uidit lucem magnam; habitantibus in regione umbre mortis, lux orta est eis . Nam et ipse de seipso dicit: Quandiu in mundo sum, lux sum mundi . Et alibi de eo scriptum est: Lux uenit in mundum, et dilexerunt homines magis tenebras quam lucem . Quia iste angelus ad destruendam uenit potentiam diaboli, recte fortis perhibetur, utpote contra fortem fortior, contra robustum  robustior aduenisse insinuetur. Quia uero ad euacuandam humanam sapientiam accessit, bene terra a gloria illius illuminata pronuntiatur, ac si diceretur: Contra tumentem seculi potestatem magna potestas, contra false doctrine tenebras uere scientie lux apparuit. Potest etiam et iste angelus intelligi primus ordo predicatorum, qui fuit in apostolis et apostolicis uiris. Nam et per ipsos loquebatur Christus, qui est magni consilii angelus. Hinc est quod Ioannes uox clamantis Christi dicitur. Et Paulus dicit: An experimentum queritis eius qui in me loquitur Christus?  Qui angelus de celo descendisse dicitur, quia quidquid sancti predicatores habent, seu in doctrina, seu in opere, celitus illis datum est.  Hinc etenim Iacobus dicit: Omne datum optimum, et omne donum perfectum desursum est, descendens a Patre luminum . Ipse quoque habet potestatem magnam, quam ab ipso suo capite percepit, quando Petro, qui est princeps predicatorum, dictum est: Quodcunque ligaueris super terram, erit ligatum et in celis: et quodcunque solueris super terram, erit solutum et in celis . Et terra, hoc est, Ecclesia illuminata est a maiestate eius, quia sua predicatione totum mundum infidelitatis circumdatum tenebris, repletum lumine fidei, quando predicauerunt ubique, incipientes ab Ierusalem, et peruenientes usque ad terminos uniuerse terre, quoniam ante defecit eis terra quam lingua. Hinc Psalmista dicit: In omnem terram exiuit sonus eorum,  etc. .

Et exclamauit in forti uoce dicens. Fortem uocem intelligimus predicationem Christi, qui ait: Penitentiam agite, appropinquabit enim regnum celorum. Que scilicet uox ab ipso Domino, postea per apostolos totum orbem clamore compleuit. Et uox ista fortis fuit, quia fortissima limina regni gentium destruxit. Cecidit, cecidit Babylon. Postquam in superbiam se erexit. Unde est: Deiecisti eos dum alleuarentur , uel cecidit iam in Dei presentia. Nouit enim Dominus, qui pertineant ad Babylonem, et casuri sunt in perpetuam damnationem. Qui etiam iam ceciderant in capite suo de celo, qui per superbiam ab illa celesti edificatione irreparabiliter corruit. Et facta est habitatio demoniorum, et custodia omnis  spiritus, immundi et custodia omnis uolucris immunde. Quantum ad litteram pertinet, hoc de Babylone dicit, que capta a Medis et Persis, interfecto Balthasar, destructa est, nec diu ibi postea habitauerunt homines, quia in solitudines sempiternas est redacta, uiaque est pro ca edificata. Et ubi quondam erant pulcherrime et precipue inhabitationes hominum, ibi sunt modo inhabitationes demonum et bestiarum, ibique inhabitant dracones, serpentes, et uolucres diuersi generis. Ipsa autem Babylon istam significabat, que ex multitudine constat reproborum, in qua est omnis custodia omnis spiritus immundi, quia uidelicet ibi in cordibus prauorum hominum, uelut in carceribus, demones tenentur inclusi. Qui immundi dicuntur propter spurcitiam omnium peccatorum,  in quibus uersantur. Ipsi quoque sunt uolucres immunde, qui per hunc erem discurrunt usque ad diem iudicii, exspectantes damnationem suam, iuxta illud Iude Iacobi: Angelos uero qui non seruauerunt principatum, sub caligine huius eris tradidit cruciandos in iudicium diei . Siue etiam immundas uolucres possumus intelligere leues et superbos homines, qui in eadem Babylone morantur. Maligni ergo spiritus propter malitiam, demones: propter carnis illecebras, spiritus immundi: propter mentis uero elationem, uolucres appellantur. De his uolucribus et bestiis Isaias plura loquitur: Omnes, inquit, bestie ludent ibi, et erit cubile draconum, et uascua siruthionum, et occurrent  demonia onocentauris, et pilosi clamabunt alter ad alterum .

Et de ira fornicationis eius biberunt omnes gentes. Id est uindictam peccatorum illius omnes gentes sustinebunt. Et reges terre qui cum illa fornicati sunt. Hoc est principes huius seculi, qui cum semetipsis fornicati sunt diligendo terrena plusquam celestia, uel etiam immunditiam carnis sectando aut idola colendo. Et isti enim uindictam sanguinis sustinebunt, quoniam ipsi principes malorum sunt, ideoque in societate Babyloniorum consistunt. Et mercatores terre de uirtute deliciarum eius diuites facti sunt. Mercatores terre appellantur, quia animam suam uenalem faciunt, nec timent committere peccata, tantum ut honores huius seculi et dignitates sibi acquirere  possint. Isti de uirtute deliciarum eius, hoc est de ambitione secularis pompe diuites facti sunt, non uirtutibus, sed peccatis. Isti sunt mercatores, qui pro abundantia temporali suas animas commutant infelici mercatu. Notandum autem quod in hoc loco tres persone reproborum, et tria comprehenduntur genera peccatorum, in quibus et omnes iniqui designantur, et omnia peccata, gentes scilicet subiecte, reges illarum, et mercatores. Hoc duces et principes, qui suas animas uenales faciunt, ut acquirant comitatus et episcopatus, ceterasque dignitates huius seculi. Tria autem genera uitiorum sunt: lasciuia, gastrimargia, et auaritia, a quibus omnia peccata prodeunt. In nomine enim fornicationis lasciuia uoluptatum: in uirtute deliciarum, gule appetitus:  in ditatione, mercatorum auaritia designatur.

Et audiui alteram uocem dicentem: Exite de illa, populus meus. uox ista, uox intelligitur Dei omnipotentis, qui quotidie clamat, hortans electos siue per doctrinam fidelium, siue per internam inspirationem, ut exeant de Babylone. Sed illam uocem, que fit in aure per officium predicatorum, simul audiunt boni et mali: istam autem que fit in corde, soli audiunt iusti. Dicit ergo: Exite de illa, populus meus, non corpore, quia non potestis, sed mente. Quod statim manifestat cum subiungit: Et ne participes sitis delictorum eius. In presenti enim uita, corpore quidem boni cum malis morantur, sed tamen moribus et uita longe ab eorum consortio distant. Idcirco  ipsa uox Dei monet, ut exeant de ea mente et moribus et uita, non corpore: et ne participes sint delictorum illius, ne forte fiant et socii penarum. Quod si socii fuerint culpe, similes erunt tormento. Si autem ab eorum uita fuerint separati, separabuntur in pena. Quod in Lot probare possumus, qui cum corpore quidem morabatur in medio iniquorum, sed mente procul erat ab eorum conuersatione. Ideoque ceteris pereuntibus, ipse solus meruit liberari. Et non accipiatis de plagis eius. Ac si diceret: Idcirco uidete ne participes sitis delictorum eius, ne forte cum peccata illius fuerint consummata, pariter cum illa incipiatis affligi. Quorum enim uitam similem habere in peccatis noluistis, ultionem cum eis parem  non recipietis: uerum hoc non nostris meritis, sed misericordia fiet ipsius Saluatoris.

Quoniam peruenerunt peccata eius usque ad celum. Peccata illorum perueniunt usque ad celum, qui nolentes agere penitentiam, contra Deum habitatorem celi eleuantur, quia si potuisset fieri, iustum iudicium eius uoluissent eludere. Isti tempus sibi datum ut agant penitentiam, uertunt in augmentum culpe, et unde diutius exspectantur, inde districtius ferientur. Ideoque recte Babylon nequaquam ante ad plagas peruenit, nisi cum peccata eius ad celum pertingunt: quia qui conuerti a prauitatibus nolunt, et exspectantur adhuc ut amplius delinquentes durius feriantur, non nisi consummatis delictis damnabuntur. Unde Apostolus dicit: Ut impleant peccata sua semper . Et hec quidem specialiter de singulis Babylonie membris dicuntur. Ceterum generaliter tunc peccata eiusdem corporis usque ad celum perueniunt, cum nouissime principaliter uel pleniter contra Deum in superbiam erigitur, quando adunata compage membrorum, coniuncto etiam per Antichristum capite membris, immanitas transgressionis eius indicat, quia non est ultra quo peccando transeat. uox ergo qua dicitur: Exite de ea, populus meus, et ne sitis participes delictorum, toto quidem nunc tempore aures electorum pulsat, sed tunc instantius clamabit, cum iamiamque delictis celum tangentibus, perfida ciuitas ad debitas suppliciorum plagas in articulo diei peruenerit. Dicatur ergo: Exite de ea, populus meus, etc. Ac si diceretur, ut  eternis uerberibus cum reproba ciuitate non affligammi, dum adhuc modicum tempus superest, participationem delictorum fugite, quoniam iam terminus appropinquabit, quo peccata debitum finem accipiant. Et recordatus est Dominus Deus iniquitatum eius. Recordari dicitur Deus, non quod aliquando obliuionem patiatur, sed more nostro Scriptura loquitur, condescendens fragilitati nostre, sicut supradictum est. uidetur enim obliuioni tradere bona iustorum, et facta impiorum, quando istos permittit affligi, illos autem honoribus et dignitatibus pollere. Econtra in iudicio, facta bonorum uidebitur recordare, cum eos pro suis bonis remunerabit operibus: et bona impiorum obliuioni tradet, qui in presenti remunerationem recipiunt, unde illis dicentibus:  Nonne in nomine tuo prophetauimus, Demonia eiecimus, et uirtutes multas fecimus ? dicet illis: Amen dico uobis, nescio uos .

Reddite illi sicut ipsa reddidit uobis. Alloquitur hic sermo diuinus chorum doctorum, quibus Babylon, hoc est, multitudo reproborum mala intulit. Ubi notandum, quia non dixit, facite illi sicut ipsa fecit uobis, sed reddite illi sicut ipsa reddidit uobis. Si enim diceret, reddite illi sicut illa fecit uobis, manifestum esset. Ecclesia enim in suis principibus iudicabit omnes reprobos, quibus Dominus dicit: Sedebitis super sedes duodecim, iudicantes duodecim tribus Isrel . Sed quia sepe Deus omnipotens per reprobos mala bonorum purgat, idcirco  dicitur fidelibus: Reddite illi, sicut illa reddidit uobis. Ac si diceretur, sicut illa antea uindictam meam exercuit de uobis, sic uos meam iniuriam uindicate de illa. Et duplicate duplicia secundum opera eius. Id est, in corpore et anima punite illam: uel certe duplici pena tradite illam, calori scilicet, et frigori. In inferno enim reprobi cum anima et corpore cruciabuntur, et duplici pena torquebuntur. Cum enim impii in tempore peccauerunt, eternaliter punientur, quia Deus ad iudicium ueniens, non tantum opera, quantum singulorum affectus et uoluntates iudicabit. Reprobi quippe si fieri posset eternaliter optarent uiuere, ut semper possent peccare, et ideo semper sustinebunt tormenta, qui semper si fieri posset cuperent perpetrare peccata. In poculo quo  miscuit uobis, miscete illi duplum. Quid poculum nisi tormentum exprimitur passionis, quo martyres afflixerunt reprobi in presenti uita? Ait ergo, In poculo quo miscuit uobis, miscete illi, id est sicut uobis afflictionem tribulationis intulit, ita et uos modo illi inferte tormenta, et uestro iudicio damnate illam.

Quantum glorificauit se, et in deliciis fuit, tantum date illi tormentum et luctum. Hec omnia iam superius dicta fuerant. Sed propter diuersorum diuerse significantur persone, una plus, alia minus delinquens, ac si diceretur: In quantum quis gloria temporali letitiaque deditus, ac uoluptatibus resolutus est, intantum date illi tormentum et luctum, id est unicuique secundum opus suorum actuum tribuite.  Propter discretionem enim penarum hec ipsa impia ciuitas tantum recepit quantum deliquit, sed tamen nichil penarum illi deerit: et que temporaliter peccauit, eternis cruciabitur tormentis. Quia in corde suo dicit: Sedeo regina, id est, in honore et dignitate sum constituta, sicut regina sedet in gloria et honore. Et uidua non sum. Quia uirum habeo, et eius amissione, luctum non uidebo. Loquitur hec meretrix, id est ciuitas reproborum, dum gloriatur in principibus nequam, et regibus huius seculi, sicut fuit Nero et Domitianus. In quibus diuitiis et honoribus maximis exaltata, putabat se cum eis eternaliter regnare et uiuere, et nunquam eos amittere, ut in eorum amissione lugeret, sicut lugere solent mulieres uiros, dum eos amittunt. uel aliter: Sicut  Ecclesia proprium habet uirum, id est Christum, ut ait Apostolus: Despondi enim uos uni uiro uirginem castam exhibere Christo : ita meretrix, id est, ciuitas reproborum adulterino iuncta est uiro, id est diabolo, a quo putat se regi, et in hoc mundo regnare, que dum presentibus delectatur luxuriis, eternum non precauet supplicium, sed tantum temporalibus affluens deliciis, in his uitam suam ponit, nunquam se putans uitam temporalem amittere, ut ipsa luctum quem reprobi in supplicio sempiterno sustinent patiatur. Aliter, electorum anime uirum habent proprium, id est spiritualem intellectum, a quo ad eternam salutem reguntur, ut intimo discretionis examine terrena cuncta despiciant,  supernis inhient. Econtra, meretrix cum erroneo intellectu ad interitum tendit spirituali intellectu intima cordis sui disponere se iactat. Hic enim locus superioribus iungitur, ubi dicitur, quod quinque reges ceciderunt, et unus superest. Quinarius siquidem numerus pertinet ad quinque corporis sensus, quibus post infantiam cadentibus in homine, surgit in infidelibus error, in fidelibus autem rationabilis intellectus, qui est uir fidelium. Porro reprobi non istum, sed erroneum intellectum habent, quasi uirum. Hinc est quod mulieri Samaritane Dominus dicit: Quinque enim uiros habuisti, et nunc quem habes non est tuus uir . Quasi diceret, non habes rationalem intellectum, sed error dominatur tui. Cum itaque improba ciuitas rationabili careat  intellectu, putat se falsa estimatione habere uirum, dicens: uidua non sum, quia intellectum mentis habeo, et luctum non uidebo, quasi fulta intellectu, et uirtutibus in gaudio perseuerabo.

Ideo in una die uenient plage eius. uel in una hora, tempore scilicet iudicii, quoniam subito dum non speratur ueniet Christus ad iudicium, ut reddat unicuique secundum opera sua. Que sunt autem plage iste, aperit cum subiungit, mors et luctus. Has plagas per contrariam partem intelligere possumus, id est ex consideratione premiorum, que sancti sunt percepturi. Primum enim attendamus que sit mors corporis, mors corporis est absentia anime, mors anime absentia Dei: quia anima que peccauerit, ipsa morietur . Electi enim habentes Deum,  habebunt uitam, iuxta illud: Hec est uita eterna, ut cognoscant te uerum Deum, et quem misisti Iesum Christum.  Ideoque perpetuo uiuent, quia in persentia uite manebunt. Quam uitam, id est Deum, cum amiserint reprobi, mortem incurrent, quia cum eo partem habebunt, cui nomen est mortis, sicut supra legimus: Et sanctis gaudentibus et laudes creatori suo decantantibus, iuxta illud: Beati qui habitant in domo tua, Domine, in secula seculorum laudabunt te . Miseris erit luctus iuxta illud: ue uobis qui ridetis nunc, quia lugebitis . Quia enim presentibus delectati deliciis nolunt ultionem pauere futuram, letantes cum male fecerint, ideo in breui tempore descendentes ad inferos, luctu perpetuo merebunt. Et fames. Societati iustorum presens  erit omnipotentis Dei uultus, in cuius conspectu satiabuntur eterna refectione. Iuxta illud Psalmiste: Satiabor dum manifestabitur gloria tua . Cum ergo reprobi Deum perdiderint, qui est sanctorum refectio, famen eternam sustinebunt. Ad ultimum autem igni comburentur. Cum audierint: Ite in ignem eternum, qui paratus est diabolo et angelis eius .---Quia fortis est Dominus qui iudicabit illam. Idcirco fortis Dominus qui iudicabit illam dicitur, quia nullius poterit precibus flecti. At idcirco in eternum cruciabitur, quia nullus angelorum, aut hominum audebit, uel ualebit uel cupiet Deo obuiare, cum dederit fortem damnationis sententiam in reprobos.

 Et flebunt et plangent se super illam reges terre. Hic fletus regum dupliciter potest intelligi. Reges enim in malam partem ponuntur in hoc loco, et significant reprobos in hoc seculo diuites, et in terreris rebus suam spem collocantes, ipsique reges, sicut Babylon ciuitas meretrix. Ideoque quod dicit, Qui cum illa fornicati sunt nichil est aliud, nisi cum seipsis fornicati sunt, plus terrena quam Deum diligentes, uel immunditie carnis seruientes. Et in deliciis uixerunt. Hoc est in honoribus et dignitatibus, comedentes et bibentes, et uoluntates suas sequentes. Isti itaque in die iudicii, tota mundi gloria in qua sunt confisi pereunte, flebunt et plangent, sola preterite uite penitentia remanente, dicentes: Quid nobis profuit superbia nostra, aut  diuitiarum iactantia quid contulit nobis? Transierunt omnia tanquam umbra . uel certe ex presenti tempore hoc intelligere possumus, in quo reproborum superstites, considerantes mundi gloriam deperire: siue per paganorum interfectionem, siue per diuersarum gentium contritionem, plorant et deflent, quia amor illorum et gloria transit. Plangent enim illorum interitum, qui simul cum uita diuitias amiserunt, et metuunt ne eis similia eueniant, dum et tormentum sibi futurum et preteritorum penas inspiciunt, unde subiungitur: uidentes fumum incendii eius. Per fumum enim illius ciuitatis, diminutio intelligitur rerum temporalium. Quam dum impii uident, considerantes ut dictum est quorumdam interfectionem, et gentium etiam uastationem,  plorant et lugent, eo quod gloria illorum pereat, et ipsa presens tribulatio ignem eternum precedat. Sicut fumus indicium est flammarum, sic et presens tribulatio specimen esse uidetur futurorum. Dum ergo tales presentes tribulationes attendunt, et penam etiam que sequitur inspiciunt, flent et dolent, timentes ne sibi similia eueniant, ut scilicet mundi gloria exspolientur, et presentibus bonis et deliciarum affluentiis nudentur.

A longe stantes propter timorem tormentorum eius. Quod in iudicio minime licebit eis facere, quando simul omnes casus apprehenderit ruine. Ceterum in hac uita longe stant, non corpore, quia post modicum transituri sunt ad eorum societatem, sed animo dum unusquisque sibi metuit, quod alterum per calumnias  et potentiam pati uidet. Optaret enim si fieri posset, separari, et ab eorum tormentis, et ab eorum exspoliatione, ita ut temporalia semper possideret, et ad infernum non transiret, semperque optaret uiuere, ut semper posset peccare. Quid autem de mundi destructione dicant, audiamur: aiunt enim: ue, ue ciuitas illa magna Babylon, ciuitas illa fortis. Plorant enim, quia simul et diuitias et uitam amisisse contigit, quia si possent, uoluissent semper in deliciis uiuere, et nunquam hanc miserabilem uitam amittere. Magna autem dicitur Babylon, quia in toto mundo distenditur, uel propter multitudinem reproborum, sicut etiam propter enormitatem scelerum. Fortis quoque dicitur non in bono,  sed in malo et in persecutione sanctorum, quos diuersis afflixit modis et interfecit. Quoniam una hora uenit iudicium tuum. De qua hora Ioannes apostolus dicit: Filioli, nouissima hora est , a passione Christi scilicet usque ad finem seculi. Tota namque hac hora, id est, in omni presenti tempore damnantur reprobi. Quorum utique iudicium singulis aduenit, quando quotidie exuti corporibus damnantur apud inferos. Et quia in presenti tempore de perpetratis facinoribus temporaliter etiam cruciantur, recte nunc fumare Babylon dicitur, ut quandoque sempiternis tormentorum flammis concremetur.

Et negotiatores terre flebunt et lugebunt super illam. Qui sint isti negotiatores supra iam dictum  est, qui scilicet uenales suas animas faciunt, nec metuunt eas perdere, tantum ut honores et dignitates sibi possint acquirere. uel certe negotiatores sunt, qui ut gloriam et diuitias seculi huius sibi aggregare ualeant, de loco ad locum transeunt, nec unquam uel ad modicum quieti indulgent, qui dum uident quedam loca clade desolata, gladio consumpta, hostili inuasione predata, deflent, eo quod mundi gloria pereat, de qua letabantur. Quoniam merces eorum nemo emet amplius. Sic enim dicunt: Quoniam omnium gloria pereunte, non erunt merces quas nos emamus, nec erunt qui nostras merces emant, ut eorum pretio ditemur. Dolent enim quod ad presens perdunt inuiti, nec amant quod in eternum possidere poterant uoluntarii.

 Merces auri et argenti, et lapidis pretiosi et margarite, et byssi et purpure et serici et cocci, et omne lignum thyinum, et omnia uasa eboris, et omnia uasa de lapide pretioso et eramento et ferro et marmore, subauditur, nemo emet amplius. Hic manifeste ostenditur, quia reprobi ea perire dolent, que ad quinque sensus corporis pertinent. Neque enim aliud attendunt, nisi ut his delectentur, que exterius per quinque sensus corporis percipiunt. Qui idcirco ea que uel sensibus corporis suauia, uel exterioribus sunt usibus accommoda deficere solent. deflent, quoniam in his omnem suam prosperitatem esse deputant. Aurum enim et argentum et cetera, ad sensum oculorum rediguntur, que intantum a carnalibus ardentius desiderantur, quantum rariora  a ceteris inueniuntur. Quod si spiritualiter ista intelligere uolumus, libet prius inquirere qualiter electorum diuitias significent nunquam perituras, et sic demum quibus modis ea sibi fallaciter pars aduersa usurpare nitatur demonstrare. In auro itaque radians sapientia significatur, de qua scriptum est: Accipite sapientiam sicut aurum. Argenti autem nomine sacra figurantur eloquia. De quibus Psalmista dicit: Eloquia Domini eloquia casta, argentum igne examinatum . Lapidis uero uocabulum cum singulari numero ponitur, ipse Saluator omnium per eum designatur, de quo scriptum est: Ecce pono in Sion lapidem summum angularem electum pretiosum, et qui crediderit in eum non confundetur . Cum  autem plurali numero inseritur, membra eiusdem Redemptoris per eum figurantur, quibus apostolus Petrus dicit: Et uos tanquam lapides uiui superedificamini domos spirituales . Margarite etiam nomine, in singulari numero, Dominus iehsu Christus: in plurali uero apostoli eiusdem figurantur. De quibus in hac eadem Apocalypsi dicitur: Et duodecim porte duodecim margarite sunt per singulas.  In bysso uero iustificationes sanctorum intelliguntur. In purpura martyrium. In serico uirginitas. In cocco uera caritas. In ligno thyino, ac pretioso, constantia durabilis. In ebore uirtutum pulchritudo. In ere fortitudo et longanimitas, uel certe predicationis sonoritas. In ferro subtilitatis acumen. In marmore inuicta humilitas. Hec denique  omnia plerumque se habere obumbrata uerisimile gloriatur bestia, uel ciuitas meretrix, cum in auro, uel in argento philosophorum et hereticorum doctrinam ostendit. In lapide pretioso, ac margarita, pseudochristos uel pseudoprophetas, atque heresiarchas opponit. In bysso iniustitiam obtentu iustitie adopertam. In purpura interfectionem hereticorum tegmine martyrum Christi uelatam. In serico corruptionem mentis integritate carnis oppansam. In cocco simulationem caritatis crudelitate palliatam. In ligno thyino ac pretioso, durabili constantia, mentis obstinationem obumbratam. In ebore simulatione uirtutum, uitiorum turpitudinem obtectam. In ere, fortissime predicationis tegmine, durabilem atque sonorabilem perfidiam palliatam.  In ferro autem, acumine subuentionis astutiam deceptionis celatam. In marmore humilitatis similitudine false subiectionis, muscipulam obumbratam anteponit. Quia ergo hec omnia false religionis obtentu uelata confunduntur, atque ad interitum tolluntur, recte mundus in reprobis iisdem diuitiis inops effectus florere describitur.

Et cinnamomum et amomum et odoramentorum, et unguenti, et thuris, et uini et olee et simile et tritici et iumentorum et ouium et equorum et rhedarum et mancipiorum et animarum hominum. Subauditur semper a superioribus, merces nemo emet amplius. Ex his quedam pertinent ad olfactum, quedam autem simul ad olfactum et tactum. Cinnamomum enim et amomum diuersorumque odoramenta pigmentorum,  et thus ad olfactum, unguentum uero ad tactum simul et olfactum redigitur. uerum queramus, ut cepimus, qualiter illa, que in bonum iste species significant, usurpet pars aduersa, quibusque ablatis amariter defleat. Per cinnamomum quippe et amomum, odor designatur uirtutum, unde Ecclesia dicit: Sicut cinnamomum et amomum aromatizans odorem dedi. Hinc Paulus dicit: Christi bonus odor sumus Deo in omni loco . In diuersorum uero odoramentis pigmentorum et thure, orationes exprimuntur sanctorum. Hinc enim in Canticis sponsi uoce in laudem Ecclesie dicitur: Que est ista que ascendit per desertum sicut uirgula fumi ex aromatibus myrrhe et thuris, et uniuersi pulueris  pigmentarii ? Et per Psalmistam dicitur: Dirigatur oratio mea sicut incensum in conspectu tuo . Unguenti quoque nomine ipsa diuinitas incarnata intelligitur. Cui in Canticis canticorum dicitur: Unguentum effusum nomen tuum . Et alibi: Odor unguentorum tuorum super omnia aromata . Iam uero, si attendamus qualiter hec fraudulenter se habere dicat pars aduersa, quibusque ablatis uehementer uideatur affligi, in cinnamomo et amomo fetentem uitam hereticorum, sub obtentu odoris, qui manat ex uirtutibus sanctorum imitandam opponit. De quibus dicitur econtra: Et erit pro suaui odore fetor . In diuersis autem odoramentis, fictam hypocritarum sedulitatem orandi bene orantium similitudine obumbratam, obiicit. In unguento  uero pseudochristianorum asperitatem sub uelamine lenitatis Christi tectam ostentat. Quarum simulationum subtractis auctoribus, amariter mundus flere describitur, sicut fleuit Nero, necato Simone mago, et sicut mesti facti sunt heretici ex morte Arii, qui eum nec damnatum imitari desierunt. uinum et oleum, simila et triticum pertinent ad gustum, queque ita fauces illiciunt, ut et ea que in ueritate significant, electorum demulceant cordis palatum, et ea que ex eorum falsa imitatione assumunt, suauia credantur meantibus reproborum. Per uinum quippe nouum designatur testamentum, quod auditorum mentes debrians, mundi concupiscentiis insensibiles reddit, unde Dominus in nuptiis aquam uinum fecisse narratur. Quid autem per oleum, nisi  unctio Spiritus sancti figuratur? Unde Psalmiste uoce redemptori nostro dicitur: Dilexisti iustitiam et odisti iniquitatem, propterea unxit te Deus, Deus tuus oleo letitie pre consortibus tuis . Per similam uero et triticum, caro Redemptoris nostri exprimitur, qua fideles quotidie sanantur. Que scilicet dum pars reprobe ciuitatis obumbrata bestie seductione se putat habere, tanto amplius dolet, si contigerit perdidisse, quanto magnarum opum diuitias ista significare uidentur. Nam uinum et oleum amisisse dolent, cum uinacia et amurcam perdiderunt. Similam et triticum perdidisse se gemunt, cum zizania et paleas amiserunt. Aestimant enim uere fidei predicatores subtractos, spirituali doctrina repletos, Spiritus sancti illustratione afflatos,  celestibus sacramentis ad uitam enutritos, cum praue hereseos seductores corrupta sententia infectos, spiritu demoniorum plenos, abusione diuinorum sacramentorum damnatos, uellent, imo si possent de mundo sublatos gauderent. Porro iumenta, oues et equi, et cetera usibus exterioribus sunt apta, quoniam iuuant homines siue in equitando, siue in ferendo onera. Rheda autem que hic commemoratur, genus uehiculi fuit apud antiquos, et est forsitan adhuc similis plaustris rusticanis, diuitibus huius seculi ad sedendum preparata, que etiam alio uocabulo, currus uocatur. Huiusmodi enim currus uenduntur, et inde merces acquiruntur, sicut legimus in libro regum de Aegypto exire quadrigam que  uendebatur sexcentis siclis argenti. Cum autem dixit, et mancipiorum merces, subaudis nemo emet amplius: merito queritur, quare subiungit, et merces animarum hominum. Nunquid enim mancipia sine animabus uendi possunt aut emi? Non utique, sed in his uerbis aliud aliquid intelligitur. Sunt enim quedam mancipia, que tantummodo corpore uenduntur, anime uero illorum in libertate permanent, sicut hi qui uenduntur Christianis, et cum corpore sunt serui, anima per fidem rectam sunt liberi. Sic enim uenundatus est Ioseph: qui cum esset seruus corpore, liber erat anima, unde et eum domina ad peccatum trahere non potuit. Tales itaque non in anima uenduntur, quia solummodo ad exteriorem seruitutis conditionem pretiis distrahuntur,  manente interius anime libertate. Plerique autem simul anima captiuantur et corpore, sicut hi qui paganis aut Iudeis uenduntur, quoniam ipsi quos emunt, secundum legem circumcidunt, et seruos non solum corpore, sed etiam in anima faciunt: ut sicut domini, ita et serui seruitutis nexu sint alligati. Propter has itaque duas uenditiones, distinctionem fecit sermo diuinus inter mercem mancipiorum et animarum hominum. Sed et iste singule species electos significant, quas eadem bestia fraude se habere ostendit, et perdidisse dolet. Iumenta quippe electos significant, qui cum Psalmista dicunt, Ut iumentum factus sum apud te . Oues quoque sanctos exprimunt, quibus Dominus ait: Ecce ego mitto uos sicut oues in medio luporum . Et Petro dicitur:  Pasce oues meas . Sed et equorum uocabulo predicatores intelligi nulli dubium est, dicente propheta: Misisti in mare equos tuos. Rhedarum etiam nomine eosdem predicatores nouimus designari, attestante Eliseo, qui ascendente Elia plorat, dicens: Pater mi, Pater mi, currus Isrel et auriga eius . Mancipiorumque uocabulo ipsi exprimuntur electi, qui toto mentis desiderio Dei se subiiciunt seruituti, in cuius potestate consistere se nouerunt, dicentes cum Psalmista: Sicut oculi seruorum, et cetera, usque, ita oculi nostri ad Dominum Deum nostrum . Quo contra pars bestie supernis iudiciis desolato mundo, amisisse se dolet iumenta, oues, equos et rhedas, id est ad portanda suorum onera uiros  fortes atque innocentes, cum debiles ad omne opus bonum, et noxios in malum amiserit, gemit se perdidisse mundo exterius mortuos, cum interius nequiter eosdem uiuentes perdiderit.

Et poma desiderii anime tue discesserunt a te. Hoc etiam fit, quando hostes de regno insurgentes in regnum, non solum depopulantur urbes, sed etiam omnia ligna regionis uastant, et incendio cremant. Et ista tam ad conspectum quam ad gustum pertinent. Unde habemus in Genesi, quod uiderit mulier lignum pulchrum uisu et ad uescendum suaue, et tulit de fructu illius et comedit: deditque uiro suo. Notandum autem quod cum in ceteris maioribus rebus, plus soleant homines delectari, solummodo  poma desiderii anime dicit esse: unde ostenditur quia non solum in maioribus, sed etiam in minimis ualde offenditur, si immoderate et ultra quam debent appetuntur. Poma uero in sacro eloquio uirtutes sanctorum significant, unde est: Emissiones tue paradisus malorum punicorum cum pomorum fructibus . Dicit ergo se pars bestie omnia simulate habere, que in ueritate possidet Agnus. Et omnia pinguia. Id est crassa. Et preclara perierunt a te, et amplius illa iam non inuenient. Ista ad gustum uel gastrimargiam redigenda uidentur. Hec itaque omnia, que secundum quinque corporis sensus reprobi tractant, pereunte mundo deplorant, quia nesciunt aliud cogitare, nisi que exterius considerant. Et dum uident alios transire per mortem  et afflictionem ab hac uita, ipsi eorum superstites interitum illorum qui mundi gaudium reliquerunt, deplorant, timentes ne sibi similia eueniant. Significant etiam et hec ut cetera aliquid bonorum, dum ostendunt simulationem impiorum. Nam cum Psalmista dicat: Sicut adipe et pinguedine repleatur anima mea , ostendit saginam in significatione uirtutes esse animarum. Ista etenim sagina in noue uite predicatoribus apparuit, quam se perdidisse in hereticis pars reproborum dolet. Unde sequitur:

Mercatores. Terre de quibus satis supradictum est, qui diuites facti sunt. Non uirtutibus, sed peccatis. Ab ea longe stabunt, non corpore, sicut dictum est superius, sed mente, nolentes eos sequi. Propter timorem tormentorum eius, flentes et lugentes ac dicentes:  ue, ue, ciuitas illa Babylon magna, que amicta byssino, subauditur uestimento, et purpura, et cocco, et deaurata est auro, et lapide pretioso, et margaritis, quoniam una hora destitute sunt tante diuitie. Qui supra appellantur reges, ipsi dicuntur modo mercatores, qui uidelicet infelici mercatu, pro terrenis lucris animas commutant, unde in sequentibus dicitur, Mercatores tui erant principes terre. In ciuitate autem homines intelliguntur diuitiis dediti, et uoluptatibus resoluti. Neque enim ciuitas amicitur auro uel argento, aut ceteris speciebus, sed potius homines in ea habitantes. Quibusdam itaque pereuntibus cum terrenis pariter rebus superstites eorum ut supra meminimus lugent, eo quod gloria illorum perire uideatur, et a longe stant, quia nolunt illis fieri socii  neque in amissione terrenarum rerum, neque in penis, ad quas eos transire credunt. Una autem hora in qua tantas diuitias perisse denuntiat, hoc breue tempus intelligitur a Domini passione usque ad finem seculi. De qua Ioannes dicit: Filioli, nouissima hora est .---Et omnis gubernator et omnes qui in longum nauigant, et naute, et qui in mari operantur, longe steterunt, et clamauerunt uidentes locum incendii eius. Qui supra appellantur negotiatores, hic gubernatores nauium et naute. Nunquid enim mare nauigantes adesse poterunt, ut uideant incendium ciuitatis? Sed in his omnes seculi cultores exprimuntur, qui sibi timent, uidentes ruinam sue spei. Locum autem incendii eius uidere  dicuntur per incendium fumi, id est per presentes tribulationum angustias futurarum penarum notitiam pregustare, que omnia supra latius sunt exposita, ideo nunc breuiter tanguntur. Aiunt ego flentes: Que est, subauditur ciuitas, similis ciuitati huic magne? Quasi dicant: Nulla ciuitas illi in magnitudinis honore cequari potest. Oculi enim carnalium nichil magnum nouerunt, nisi quod corporeis oculis intueri possunt, et ideo comparatione presentis uite etiam celestia despiciunt. Plus enim diligunt mundum quam Deum: plus amant filios quam angelos. Terrenam peregrinationem pro habitatione celestis patrie deputant. Salutem corporis ducunt pro summa felicitate: aurum, argentum, et lapides preponunt uite coronis, et ideo comparatione presentium gaudiorum  nichil credunt esse illa et dicunt, Que similis ciuitati huic magne? Ac si dicerent, Nulla. De quibus adhuc subditur:

Et miserunt puluerem terre super capita sua, et clamauerunt flentes ac lugentes. Capitis nomine sepe in sacro eloquio principalitas mentis intelligitur. Per terram autem, terrena concupiscentia designatur. Reprobos itaque super capita sua puluerem mittere, est terreno amore ne celestia intueri possint, oculos sue mentis corrumpere. Deflent ergo reprobi ruinam ciuitatis magne, sed tamen ipsi non cessant terrena concupiscere, dumque immoderate terrenis rebus inhiant, quasi puluere terre suos oculos excecant, ne celestis patrie gaudia inspicere ualeant. Aliter: Capita reproborum possumus intelligere  principes illorum. Cum enim se uiderint reprobi iam in iudicio constitutos et damnatos, ponent puluerem terre super capita sua, hoc est, faciem suorum principum exprobrabunt, a quibus seducti sunt, ut terrena diligerent, pro quibus tunc peribunt, dicentes: ue, ue, ciuitas illa magna Babylon, in qua diuites facti sunt omnes qui habent naues in mari de pretiis eius. Nam multi negotiatores in hoc seculo ditantur ex his que nauigio, non solum de loco ad locum uehuntur, sed etiam de regione ad regionem, sicut, uerbi gratia, fiebat temporibus Salomonis, quando classes ibant semel in tribus annis in Ophir, et afferebant inde auri talenta quadraginta, et multas alias species que non poterant reperiri in terra Isrel: sic fit etiam usque hodie, unde ex Grecorum  regione pallia et ornamenta uaria in his regionibus deferuntur. Quoniam una hora desolata est. Id est subito adueniente die iudicii. Attende, quia non solum iacturam diuitiarum, sed etiam repentinam improuisamque deflent ruinam huius seculi.

Exsulta super eam celum et sancti apostoli et prophete. Questio oritur in hoc loco, cum Dominus in Euangelio precipiat, diligite inimicos uestros, benefacite his qui oderunt uos, et orate pro persequentibus et calumniantibus uos, ut sitis filii Patris uestri qui in celis est, qui solem suum oriri facit super bonos et malos , quid est quod hic hortatur celum, apostolos, et prophetas ut gaudeant? Sed sciendum est, quia  non de perditione reproborum letari iubentur, sed potius de iusto Dei iudicio. Unde cum dixisset, Exsulta celum et apostoli et prophete, protinus subiecit: Quoniam iudicauit Deus iudicium uestrum de ea. uel etiam in hoc letari precipiuntur, quia post damnationem reproborum uentura est eorum remuneratio. Neque enim ante electi subleuabuntur ad gloriam, quam reprobi damnentur, et in infernum demergantur, quia scriptum est: Tollatur impius, ne uideat gloriam Dei. Gaudent ergo, quia iusto iudici concordant. Non enim illi concordarent si de eius iusto iudicio non gauderent. Gaudent etiam: quia dum illi pereunt, gloria illorum appropinquat. Unde Dominus cum ruinam pereuntis mundi suis discipulis exposuisset, statim subiecit: His autem  fieri incipientibus, respicite et leuate capita uestra, quoniam appropinquat redemptio uestra . Ac si diceret: Cum ex mundi desolatione, finem eius appropinquare cernitis, respicite et leuate capita uestra, id est, exhilarate corda, quia dum finitur mundus, cui amici non estis, prope fit redemptio quam quesistis. In celo, apostolis et prophetis comprehenditur omnis Ecclesia a principio seculi usque ad finem decurrens. Quoniam iudicauit Deus iudicium uestrum de ea, hoc est illud iudicium de quo superius legimus quod anime sanctorum sub altare Dei clamabant dicentes: Usquequo, Domine, sanctus et uerus, non iudicas et uindicas sanguinem nostrum de his, qui habitant in terra ? Iudicauit iudicium nostrum, id est damnauit illam iuste, que nos damnauerat  iniuste. Et que nobis temporalem intulit mortem, nunc eternam sentiet gehenne penam. uerum ista omnia beatus Ansbertus Ambrosius etiam ad eos refert, qui his malis exterriti, dum attendunt que sibi futura sunt, ad fructuosam penitentiam ex hac contritione confugiunt.

Et sustulit unus angelus fortis lapidem quasi molarem magnum, et misit in mare, dicens: Hoc impetu mittetur Babylon magna illa ciuitas, et ultra iam non inuenietur. Iste angelus Dominus iehsu Christus est, qui est nuntius paterne uoluntatis. De quo Propheta dicit: uocabitur magni consilii angelus. Cum dicit, sustulit lapidem molarem magnum, tale est, quasi dicat: Sustulit molam magnam. Recte autem unus angelus fuisse dicitur, quia unus est Dominus, una  fides, unum baptisma. Bene fortis, quia ad debellandas ereas potestates uenit. De quo Psalmista dicit: Dominus fortis et potens, Dominus potens in prelio . Per molam, uolubilitas huius seculi intelligitur, in qua multe farine, id est multe cogitationes et cure temporales fiunt. Lapis autem molaris significat pondus peccatorum, quod in eadem actione contrahitur, ab efficiente scilicet illud quod efficitur. Ex hac mola Dominus dicit de hominibus in extremitate huius seculi positis: Erunt due molentes, una assumetur, et altera relinquetur . De hac etiam mola dicitur: Quia qui scandalizauerit unum de pusillis istis credentibus in me, expedit ei ut suspendatur mola asinaria in collo eius, et demergatur  in profundum maris . Quod non solummodo de scandalo intelligitur, sed de omnibus grauioribus peccatis, pro quibus mittentur reprobi in mare, id est in profunditatem inferni. Et hoc per angelum, id est per Christum, quia sicut ipse dicit: Pater non iudicat quemquam, sed omne iudicium dedit Filio . Hoc impetu, id est, ista uelocitate mittetur magna illa ciuitas in mare, et ultra non inuenietur, id est, sicuti iste lapis uelociter transit in profundum maris, sic omnis cetus reproborum uelociter mittetur in profunditatem inferni, et amplius non inuenietur in societate Ecclesie. In hac enim Ecclesia simul sunt boni cum malis: quia sicut hec uita inter celum et terram media consistit, ita utriusque partis ciues inter se continet. Tunc autem separabuntur  omnes mali, nec ultra inuenientur in societate bonorum.

Et uox citharedorum et musicorum et tibia canentium et tuba, non audietur in te amplius. Ex his que superius commemorauerat, que ad quinque sensus corporis pertinent, subiungit que simul etiam inter alia de mundo auferri predicit. Omnia enim hec cum delectatione a principibus huius seculi requiruntur, sed tunc ab illis auferentur, quia iam nulla erit eis delectatio, ut pote qui in tormento constituti, eternis penis cruciabuntur. Et ostendit in his omnibus ea que per quinque sensus corporis cum dulcedine percipiuntur, penitus ab hoc seculo esse transitura. Et omnis artifex sicut fabri, carpentarii, gemmarii, et omnis ars in te non inuenietur amplius,  et uox mole non audietur in te amplius, et lux lucerne non lucebit tibi amplius, et uox sponsi et sponse non audietur adhuc in te. Ac si diceret. Omnia que ad usum et iucunditatem pertinent, tollentur ab impiis. Et quare hoc fiat, subinfertur causa. Quoniam mercatores tui, inquit, erant principes terre. Isti sunt mercatores, de quibus supra dictum est, qui ut honores temporales sibi acquirant, animas suas infelici commercio commutant. Et idcirco, quia Babylon terrena querit, que utitur bonis temporalibus, et ipsa iusto Dei iudicio fraudatur, et eternis suppliciis damnanda submergitur. Ex ipsis enim regibus terre ac mercatoribus impia ciuitas constat, qui et suas animas uenales faciunt, et elationis fastu in superbiam eleuantur. Quia in ueneficiis, id est in maleficiis,  tuis errauerunt omnes gentes. Hinc manifestatur, quia sicut Ecclesia in omnes mundi gentes distenditur, ita et Babylon. Maxime autem principes huius seculi ostendit auaritie seruire in his uerbis, quorum exemplis cetera perit multitudo.

Et in ea sanguis prophetarum et sanctorum inuentus est, et omnium qui interfecti sunt in terra. Sermo diuinus aliquando loquitur ad Babylonem, quasi ad secundam personam, aliquando de Babylone, quasi de tertia. Dicit enim superius: Omnis artifex et omnis ars non inuenietur in te amplius, etc., similiter nunc autem dicit: Et inuentus est in ea sanguis prophetarum et sanctorum, qui interfecti sunt in terra. In quibus uerbis apertissime demonstratur, in hac ciuitate  totum corpus diaboli intelligi debere. Sanguis autem inuentus dicitur, id est uindicta sanguinis, que ueniet super omnem reprobam generationem, iuxta illud: Requiretur sanguis omnium qui effusus est super omnem terram a generatione hac. Sciendum est etiam, quia, ut supra dictum est, illi sanguinem prophetarum et sanctorum fudisse inueniuntur, qui dicta illorum in alium sensum quam prolata sunt, peruertere non timuerunt.



CAPUT XIX.

Post hec, id est post predictam uisionem, audiui mente quasi uocem magnam tubarum multarum in celo dicentium: Alleluia. Ioannes in hoc loco personam tenet Ecclesie, que quotidie audit has uoces,  quia ipsa eas mittit. Quod autem dicit: Post hec, non est diuersitas temporis, sicut dictum est, sed ordo narrationis. Ista autem uox magna, magnum est sanctorum desiderium, que recte magna dicitur, quia sancti magna loquuntur, magna operantur. Multitudo tubarum, multus est conuentus fidelium. Sed quamuis multi sint, unam uocem emittunt: quia omne quod loquuntur, in unius fidei concordia consistit. Iste sunt tube predicatorum quibus septem diebus Hiericho circumeuntibus, muri illius corruerunt, quod mystice in hac Ecclesia completur, in qua per septem dies, hoc est, per omne tempus huius uite predicatoribus tubam doctrine insonantibus, omnis fortitudo infidelium ruit. Alleluia, Grecus sermo est, Latine dicitur: Laudate Dominum.  Unde et ubi nos in nostris codicibus habemus: Laudate, pueri, Dominum. Greci habent alleluia. Alleluia ergo sancti resonant, quia et ipsi Dominum uerbo et opere laudant, et ceteros ut eadem faciant admonent. Hoc fecerunt precedentes fortissimi patres, hoc nos etiam licet infirma mente paruuli dicimus. Sed iam quid dicant audiamus: Alleluia, laus et gloria et uirtus Deo nostro. Hoc enim alleluia dicere scilicet, quod laus: quia omnis creatura celestis et terrestris Deum laudare debet. Et gloria, id est honor et exsultatio. Et uirtus Deo nostro est, quia ipse uicit diabolum, et electis suis potestatem uincendi tribuit, quibus ipse dicit: Confidite, ego uici mundum .

Quia uera et iuxta sunt iudicia eius. Quibus scilicet  iudicauit, ut hi qui sanguinem fuderunt, sanguinem bibant, hoc est, uindictam sanguinis sustineant. Hinc Psalmista dicit: Iustus es, Domine, et rectum iudicium tuum .---Qui iudicauit de meretrice magna, id est de omni malorum multitudine. Que corrupit terram, hoc est, seipsam. In prostitutione sua. Hoc est in immunditia carnis, uel in idolorum cultura, seu etiam in delectione terrenarum rerum plus quam celestium. Et uindicauit sanguinem seruorum suorum de manu eius. Quia sicut illi effuderunt eorum sanguinem, ita et ipse fudit sanguinem illorum. uel effusionem sanguinis possumus intelligere spiritualiter, sicut et supra. Sanguinem enim sanctorum fuderunt, quia spiritualem sensum corruperunt. Et  quia illud quod uitale erat in diuinis eloquiis effuderunt, et in carnalem sensum uerterunt, ipsi quidquid uitale habent, amittunt.

Et iterum dixerunt: Alleluia. Geminatio sermonis confirmatio est. Ecclesia enim semper indesinenti affectu Deum laudat, ex cuius persona Psalmista dicit: Benedicam Dominum in omni tempore, semper laus eius in ore meo . Duoque meretricis in hoc loco facta commemorantur, quod uidelicet terram, hoc est, seipsam malis operibus corruperit, et quod sanguinem sanctorum fuderit, pro quibus gehenne incendium eternaliter sustinebit. Et fumus tormentorum eius ascendit in secula seculorum. Hic fumus non presentis seculi tribulationem, sed eternam significat. Unde intuendum, quia non dicit ascendet, sed ascendit, quia uidelicet in singulis reprobis  quotidie reproba ciuitas damnatur, et ad inferni penas deducitur, sicut quotidie Hierusalem transit in singulis electis ad patriam celestem, nam hic per fumum flamma eterne pene designatur, quia miseri in eternum sunt torquendi. Hic locus ualet contra eos qui dicunt quod reprobi post multos annos ad gloriam sint reuersuri, contra sententiam Domini, qua dicturus est illis: Ite in ignem eternum . Quidquid enim eternum est, terminum non habet, et hoc est quod hic dicitur, Fumus eius ascendit in secula seculorum, quia uidelicet tormenta, quibus miseri tunc tradentur, finem non accipient.

Et ceciderunt uiginti quatuor seniores et quatuor  animalia, et adorauerunt Deum sedentem super thronum, dicentes: Amen, Alleluia. Quod uiginti quatuor seniores, hoc significant et quatuor animalia, id est omnem electorum Ecclesiam. Quia enim subiectorum facta examinat, recte per seniores: quia pascua eterne uiriditatis inquirit, digne per animalia figuratur. In uicesimo autem quarto numero, sicut supra dictum est, omnes patres tam ueteris Testamenti quam Noui ostenduntur, propter duplicatum duodenarium, de cuius natura satis superius dictum est. Iste autem casus seniorum et animalium non pertinet ad ruinam, sed ad humilitatem. Cadunt enim ante sedentem in throno, id est ante Deum, qui presidet sue Ecclesie, quia semetipsos humiliantes, quidquid habent in fide et opere, ipsi deputant, a  quo hec perceperunt, qui dicit: Sine me nichil potestis facere. Aiunt ergo adorantes, Amen, id est uerum est, quia Deo nostro est laus et gloria et uirtus, qui iudicauit de meretrice magna; iustum est enim ut qui sanguinem sanctorum fudit, sanguinem bibat, hoc est, uindictam sanguinis sustineat. Et idcirco laudandus est, qui siue propter uoluptatum illecebras, seu propter sanguinis effusionem, non nisi iuste reprobos damnat, seu condemnat. Amen quippe interpretatur uerum: Alleluia, laudate Dominum. Cum autem thronus et uiginti quatuor seniores una sit Ecclesia, distinguitur ita, quia et generaliter a Christo, ut unus thronus, et specialiter in quibus suis eminentioribus membris mystice sedet super  thronos ideoque se inuicem hortantes, dicunt, Alleluia, id est, Laudate Dominum.

Et uox de throno exiuit, dicens: Laudem dicite Deo nostro, omnes sancti eius. Hoc non semel, sed etiam secundo in premissa locutione factum legimus, quod hic iterum fieri iubetur. Sed ut ipsa laus indeficiens semper perseueret, ipsa membra mutua exhortatione informantur, ut omnes ei laudem dicant, thronus enim ipsi sunt serui Dei. Cum ergo de throno exiuit uox, et aures secundo penetrat, nimirum serui ad conseruos exhortationis proferunt uerbum. uerum in hoc quod sequitur, et qui timetis Deum, questio oritur, quare timentes Deum laudare precipiantur, cum ipse Ioannes dicat in Epistola sua: Quoniam timor penam habet, etc. Qui timet,  non est perfectus in caritate. Alibi quoque scriptum est, quia non est speciosa laus in ore peccatoris . Sed sciendum est quia duo sunt timores, seruorum uidelicet et filiorum. Serui enim timent ne flagellentur a dominis: filii autem, ne oculos offendant pii patris, et hereditate eorum priuentur. Ita ergo aliter timent reprobi, atque aliter iusti. Reprobi timent, ne damnentur in inferno pro suis peccatis: Iusti autem, ne aliquid peccent, et oculos sui creatoris offendant. Isto itaque timore timentes precipiuntur laudare Deum, et de quo Psalmista dicit: Timor Domini sanctus permanens in seculum seculi ---Pusilli et magni. Pusilli sunt, qui non possunt penetrare altiora mysteria, quibus Apostolus dicit: Non potui uobis loqui quasi spiritualibus, sed tanquam paruulis in Christo,  lac uobis potum dedi, non escam . Nec possunt etiam implere Domini consilium, quo ait: Si uis perfectus esse, uade et uende omnia que habes, et da pauperibus, et ueni, et sequere me . Magni uero sunt, de quibus ipse Dominus dicit: Qui fecerit et docuerit, hic magnus uocabitur in regno celorum . Hi omnes Deum laudant, et hoc in Ecclesia, in qua pariter consistunt, iuxta illud: Paruus et magnus ibi sunt, subauditur in regno, filii dilectionis.

Et audiui uocem quasi tube magne, et sicut uocem aquarum multarum, et sicut uocem tonitruorum magnorum, dicentium: Alleluia. Magna uox canticorum, magna est deuotio sanctorum. Que recte tube comparatur, quia magna predicat. Unde per Isaiam dicitur:  Quasi tuba exalta uocem tuam. uox quoque aquarum multarum, uox est populorum multorum, aque enim multe populi sunt multi, sicut supra legimus. In uoce autem tonitruorum magnorum terror exprimitur iudicii. Tonitrua quippe magna ex se emittunt, quando impiis terrorem diuini iudicii annuntiant. Omnes itaque, id est predicatores et subditi auditores inuicem se hortantes dicunt: Alleluia, id est Laudate Dominum.---Quoniam regnauit Dominus Deus noster omnipotens. Ac si dicant: In eo nobis collaudandus est, quoniam sicut ab initio mundi regnauit in nobis diabolus, sic ab aduentu suo regnauit ipse Christus, et nos qui eramus dudum regnum diaboli, transtulit in regnum glorie sue,  moriens, et tertia die a mortuis resurgens. Cuius etiam potentia in hoc principaliter ostenditur, quoniam qui potuit in principio mirabiliter hominem formare, ipse mirabilius moriens in fine temporum, eum, qui perierat, potuit reformare. Et in his omnibus simul potentia illius ostenditur et misericordia.

Gaudeamus et exsultemus et demus gloriam ei. Hec uox non est extraneorum, id est, non est Iudeorum, paganorum, qui a fide Christi et consortio fidelium longe sunt, sed uox omnium sanctorum inuicem se hortantium ut gaudeant et exsultent, dentque gloriam omnipotenti Deo, qui sine ullis precedentium bonorum actuum meritis, sola sua misericordia ad tantam eos perduxit dignitatem. Quoniam uenerunt nuptie Agni. Nuptias in sacro eloquio sepe legimus esse  appellatam Christi et Ecclesie coniunctionem, unde est: Simile est regnum celorum homini regi, qui fecit nuptias Filio suo . Sponsus enim est Christus, sponsa Ecclesia, quia sibi desponsauit et per fidem et gratiam baptismatis. Dedit ergo Christus huic sponse arrham, id est fidem, spem, caritatem: et per hec toto isto tempore coniungitur illi, in futuro autem iam ei per rem sociabitur. Et uxor eius preparauit se. Duo dicit, sponsam uidelicet, et uxorem nunc enim sancta Ecclesia est sponsa, cum autem ad amplexus uiri sui fuerit perducta, et quod nunc uidet in spe, uiderit in re, tunc erit uxor. Consuetudo quippe est sacre Scripture, ut aliquando sponsas appellet uxores, et sponsos uiros: iterumque sponsas uxores, et maritos sponsos. Unde euangelista cum superius dixisset de Domini  matre: Cum esset desponsata mater eius Ioseph, in sequentibus addidit, Ioseph autem uir eius cum esset iustus, et nollet eam traducere, uoluit occulte dimittere illam. Cui et angelus dixit: Noli timere accipere Mariam coniugem tuam , cum necdum scilicet esset eius uxor. Tale est et illud: Si inuenerit puellam desponsatam in agro, et dormierit cum ea, morte moriatur, quia humiliauit uxorem proximi . Appellatur quoque uir et uxor, sponsus et sponsa, sicut Iel dicit: Egrediatur sponsus de cubili suo, et sponsa de thalamo suo . Quod autem dicit: Uxor eius preparauit se, non de ista que nunc agitur preparatione per fidem intelligitur, sed potius de illa de qua Dominus dicit:  Media nocte clamor factus est, ecce sponsus uenit, exite obuiam ei. Tunc surrexerunt omnes uirgines ille, et ornauerunt lampades suas. Tunc uenit sponsus, et que parate erant, intrauerunt ad nuptias cum eo . Ista est coniunctio, quando que dicebatur sponsa, transit in coniugem. Et cum in fine seculi ista coniunctio et preparatio debeat fieri, iam facta esse refertur in Dei predestinatione. Et ideo omnes iusti ad hanc coniunctionis speciem anhelant, et inuicem se hortantes dicunt: Gaudeamus et exsultemus et demus gloriam ei. Potest etiam et ita intelligi, quod cum illuc Ecclesia peruenerit, ista sit dictura. Et hoc preuidens spiritus pro certo futurum ita narrat, quasi iam sit factum.

 Et datum est illi ut cooperiat se byssino splendenti et candido. Quid sit byssinum, ipse aperit cum subiungit: Byssinum enim sunt iustificationes sanctorum. Iustificationes autem sanctorum fiunt per fidem, iuxta quod Apostolus dicit: Iustificati per fidem, pacem habeamus ad ipsum. Fiunt etiam iustificationes per gratiam baptismatis, per eleemosynarum largitatem, per caritatem, que operit multitudinem peccatorum. Et quia has uirtutes Ecclesia a se non habet, sed a Deo percipit, idcirco dicitur: datum est illi, a Deo scilicet, a quo omne bonum tribuitur, iuxta illud: Omne datum optimum, et omne donum perfectum desursum est, descendens a Patre luminum . Hinc et Paulus ait: Quid habes quod non accepisti?  In hac itaque uita per fidem et  caritatem cooperitur Ecclesia, in illa autem sola caritate uestietur, que maior horum esse perhibetur. Et in hac caritate omnes maxime iustificationes consistunt, propter quam cuncta per fidem operantur. Bene autem byssinum splendens et candidum dicitur, quia uidelicet nullis peccatorum tunc maculis offuscabitur electorum conscientia, que hic per fidem, spem, et caritatem fuerit ornata.

Et dicit mihi: Scribe. uidelicet in corde tuo, uel etiam scribe in libro, ut perueniat ad posteros. Nam et quod Ioanni dicitur, omni Ecclesie dicitur, cuius ille tunc typum gerebat. Beati qui ad cenam nuptiarum Agni uocati sunt. Non de his nuptiis que in presenti aguntur, ista dicuntur, ad quas multi intrare uidentur per fidem et baptismum, sed non ideo  sunt beati, quia fidem quam habere uidentur, operibus maculant, unde scriptum est: Multi sunt uocati, pauci uero electi . Sed de his nuptiis hoc intelligitur, in quas solummodo boni intrabunt, ubi iam non erit quisquam qui dignus sit proiici, non habens uestem nuptialem, sed omnes candidis stolis induti, gaudebunt in eternum cum Christo. Has multi exituri intrant, sed illas quisquis semel intrauerit, ulterius non exibit. Beati, id est felices, qui ad cenam nuptiarum Agni, id est, ad supernum illud et celeste conuiuium, uocati sunt in Dei prescientia et predestinatione, id est ad societatem angelorum et sanctorum hominum, ibi erit refectio animarum sanctarum, id est presens omnipotentis Dei uultus. Unde Psalmista dicit: Satiabor dum manifestabitur gloria  tua . De hac cena et in Euangelio dicitur: Beatus qui manducabit panem in regno Dei . In hac cena ipse Dominus suis ministrabit fidelibus, iuxta illud: Precinget se, et faciet illos discumbere, et transiens ministrabit illis . Bene autem non conuiuium, sed cena uocatur, quia nimirum in fine seculi adimplebitur. Post prandium enim cena restat, post cenam autem conuiuium nullum restat; qui ergo, finito presentis uite termino, ad refectionem superne contemplationis ueniunt, profecto ad cenam Agni uocantur. Et dicit mihi, Hec uerba Dei uera sunt. Id est quia Deus uerax est, qui non mentitur aliquando, et hec uerba que dico tibi Dei uerba sunt, et ideo pro certo uenient que futura  predixi. Que Dei uerba ad hominem ueniunt, quando per internam inspirationem ipsum Dei uerbum ea in corde reuelat fidelibus sine strepitu uocis.

Et cecidi ante pedes eius ut adorarem eum, et dicit mihi: uide ne feceris. Conseruus tuus et fratrum tuorum sum habentium testimonium Iesu. Quia maiorem se uidit Ioannes, idcirco cadens angelum adorare uoluit. Hic etenim et angelus et Ioannes proprias sumunt personas, nam cum supra angelus dixerit: Ego sum et , primus et nouissimus, ostendit se in hoc loco missum esse in figura Christi, cum propriam personam considerans, prohibet ne se adorare debeat, ubi et notandum, quod idem angelus pedes habuisse dicitur quia nimirum ueniens,  ex ere corpus assumpsit. Ait ergo: uide, id est caue ne feceris, quia conseruus tuus sum, quia unum Dominum habemus ego et tu, et in nullo sum tibi prelatus, nisi tantum in doctrina, quam te missus sum docere, nec solum tuus sum socius, sed etiam omnium fratrum tuorum, fidelium scilicet hominum me cequalem esse profiteor, habentium testimonium Iesu, id est fidem Iesu. Ubi et hoc intuendum, quia cum sepe in ueteri Testamento legimus angelos ab hominibus adoratos, nequaquam legimus eos fuisse prohibitos. Postquam autem Dominus assumptum hominem super celos leuauit, angelus ab homine adorari timuit, quem super se regnare cognouit: et quia ne se adorare debeat ei dicit, et  ostendit quem adorare eum oporteat, subiungens: Deum adora. Quasi diceret: Noli adorare me, qui uerba tibi depromo, sed eum, in cuius persona tibi appareo. Testimonium enim Iesu est spiritus prophetie. Quidquid enim spiritus prophetie dixit, testimonium est Iesu, cui lex et prophete testimonium perhibent. Unde et cum ipso in monte transfigurato Moyses et Elias apparuerunt in eadem maiestate, ut ostenderetur, ipsum habere testimonium a lege et prophetis. Hinc ipse Dominus dicit Iudeis: Si crederetis Moysi, crederetis et mihi; de me enim ille scripsit . Omnis enim Scriptura per Spiritum est data. Et ideo ipse spiritus prophetie testimonium Iesu est, quia omnis Scriptura testimonium perhibet Iesu. Unde ipse resurgens a mortuis, dixit discipulis  suis: Oportebat impleri omnia que scripta sunt in lege Moysi et prophetis et Psalmis de me ; nam et eo baptizato, Spiritus sanctus testimonium ei perhibuit quod esset Dei Filius, quando in specie columbe super eum descendit. Spiritus itaque prophetie Christo testimonium perhibet, quia omnia que lex et prophete narrant, de illo dicta uidentur. Habent autem hoc testimonium Iesu, non hi qui uerbotenus ea que de illo dicuntur credunt, quia fides si non habeat opera, mortua est, sed qui ea fide pollent, que per dilectionem operatur, id est qui fidem quam habent, operibus ornant. Sed ubi omnis summa fidei de Christo enuntiata concluditur, ibi tandem huius prolixitas libri debito fine terminetur.



LIBER SEPTIMUS.



SEQUITUR CAPUT XIX.


Et uidi celum apertum, et ecce equus albus. Celum, ut sepissime iam dictum est, Ecclesia electorum intelligitur, de qua scriptum est: Celum mihi sedes est. Et Salomon dicit: Anima iusti sedes est sapientie. Paulus autem confirmat Christum esse Dei uirtutem et Dei sapientiam. Quod uidelicet celum clausum fuit, quando non permittebantur apostoli et ceteri fideles libere loqui, nec dumque predicando peruenerant ad omnes gentes. Clausum erat hoc celum, quando timore cogente apostoli positi erant in conclaui propter metum, et sub silentio se tegebant, quando uenit Dominus ianuis clausis, et stetit in medio, et dixit eis: Pax uobis. Sed postquam ille ascendit ad celos, aperuit hoc celum,  quia decima die ascensionis sue, misit eis Spiritum sanctum, quo inflammati, ceperunt loqui uariis linguis magnalia Dei: et qui prius non audebant Christum confiteri in sua lingua, postea innumera hunc diuersitate linguarum publice predicabant. Per equum album, corpus et animam Christi intelligere debemus: per sessorem autem equi, diuinitatem uerbi, que presidet sue humanitati. Hunc autem equum tunc diuinitas  ascendit, quando uerbum Dei humanam sibi carnem et animam suscipiendo uniuit. Sed cum aliud sit equus, aliud equester, quia equus est animale, equester est homo, non hoc in Dominum cadit, in quo non sunt due persone, sed una, in duabus tamen substantiis. Sicut enim homo ex anima et carne constans, unus homo habetur, ita ipse ex anima et carne constans et diuinitate, unus est Christus, in una eademque persona ex duabus constans substantiis. Bene autem ipse equus, cui diuinitas uerbi singulariter presidet, albus esse describitur, quia uidelicet in homine illo assumpto, nullius peccati offuscatio inuenitur. Unde scriptum est: Qui peccatum non fecit, nec dolus inuentus est in ore eius . Celo itaque aperto, equus albus et sessor aspicitur,  quia Ecclesia predicante, humanitas Christi eiusque diuinitas gentibus manifestatur. De cuius diuinitate adhuc subiungitur, et qui sedebat super eum, uocabatur fidelis et uerax. Fidelis, quia quidquid promittit, sine dubio adimplebit: uerax, quia ipse est Patris ueritas, qui non mentitur aliquando, et cum iustitia iudicat, hoc est unicuique secundum opera sua retribuit. Neque enim aliter iudicare potest, qui in omnibus iustus est. Unde qui eum attendunt misericordem  et fidelem promissorem, debent considerare quia uerax et iustus est, ideoque nullum impenitentem impunitum relinquit, nullum non conuersum misericordia saluat, et pugnat in suis electis. uicit enim primum per se diabolum, quoniam ad debellandas ereas potestates uenit, deinde uincit quotidie per membra sua. Ut enim fideles uictores fiant, Christi iuuantur auxilio, sine quo nichil facere possunt. Iudicat ergo, ut rex seculorum: pugnat, quia in suis membris semper contra demonum uel prauorum hominum aduersitates dimicat.

Oculi autem eius ut flamma ignis. Oculi istius equitis dona sunt Spiritus sancti. Unde superius dictum est, quod uiderit agnum tanquam occisum Ioannes, habentem cornua septem et oculos septem,  qui sunt septem spiritus Dei, missi in orbem terrarum. Qui oculi bene ut flamma ignis dicuntur, quia uidelicet nos ad fidem illuminant, et ad Dei amorem et proximi accendunt. uel per oculos Domini possumus intelligere diuina eloquia, que nos similiter illuminant, et ad Dei amorem accendunt. Unde Psalmista dicit: Lucerna pedibus meis uerbum tuum, et lumen semitis meis ; et iterum: Preceptum Domini lucidum, illuminans oculos .--- Et in capite eius diademata multa. Quia Dominus multis electis uictoriarum coronas tribuit, idcirco in capite suo multa diademata habere dicitur, quibus multitudo sanctorum coronatur. Quia enim caput omnium electorum est, et membra eius electi, a quo accepit caput ut sit, ab ipso et membra coronantur. Singulis autem  uictoribus, ipse coronas uictorie tribuit, sed tamen  ipse in omnibus uincit. Aliter: Caput Christi Deus est, iuxta quod Apostolus dicit, uerbum autem et Pater cum Spiritu sancto unus est Deus. In capite ergo Christi, id est in Deo Patre, sunt multa diademata, quia omnia ad ipsum referuntur, ex quo secundum Apostolum omnia esse probantur. Filius enim non a seipso, sed a Patre est, Spiritus sanctus a Patre et Filio procedit. A quo ergo omnia, in ipso et diademata multa. Omnes itaque electi in capite Christi habent coronas, quia a Patre post uictoriam coronantur. Sed in hoc quod sequitur, habens nomen scriptum, quod nemo nouit nisi ipse, ualde perplexa oritur questio, nunquid Filius scire aliquid potest, quod nesciat Pater aut Spiritus  sanctus? Non omnino, quia quorum inseparabilis est substantia, inseparabilis est et scientia, ideoque quod scit Filius, scit Pater, scit et Spiritus sanctus, atque ideo cum Filius aliquid scire dicitur, omnis prorsus Trinitas scire docetur: et quod solus Pater scire narratur, cum sua sapientia que Christus est, et suo sueque sapientie Spiritu nosse probatur: et quidquid Spiritus sanctus perhibetur scire, omnino cum Patre et Filio quorum Spiritus est, scire creditur. Nam et quod in Euangelio Dominus dicit: De die autem illa nemo scit nisi Pater, non est ita intelligendum, quod aliquid sciat Pater, quod nesciat Filius, qui utique Patris est sapientia, sed potius ita quod nescire Filius dicitur, nescientes homines reddere,  sicut et scire dicitur, aliquid scientes homines facere. Unde est: Tentat uos Dominus Deus uester, ut sciat  si diligitis eum, an non. Cum ergo interrogassent eum apostoli de die iudicii, et eis non ipsum diem indicauit, per hoc utique nescire ipsum dicitur diem, quia eos nescientes reddidit. Neque enim ille ignorare potest diem, a quo omnis factus est dies: nec potest aliquod esse tempus, quod eum lateat, per quem facta sunt omnia tempora. Nomen itaque Filii Pater scit, a quo est genitus, scit etiam Spiritus sanctus, quia ab utroque procedit. Sed nunquid hoc nomen etiam homines non sciunt? Nam in sequentibus idem Ioannes dicit: uocatur nomen eius uerbum Dei, et iterum: Habebat in uestimento et in femore suo scriptum, Rex regum et  Dominus dominantium. Si ergo beatus Ioannes nomen eius sciuit, quid est quod dicit: Nemo nouit nomen eius nisi ipse? Nunquid enim ipse aliquis non erat qui scire potuit nomen Dei? Sed subaudiendum est, nemo extraneus nouit nomen eius, nisi ipse cum corpore suo, scilicet quod est Ecclesia: non Iudei, qui eum in suis synagogis blasphemant: non heretici, qui male de illo sentiunt: non pagani, qui in eum credere nolunt: non utique falsi Christiani nomen eius sciunt, sicuti qui fidem quam habent, operibus destruunt: sed ipse, hoc est Christus cum Ecclesia, que in ipso illud scire meruit, scit nomen suum. Talis est hec locutio, qualis illa, qua ipse alibi ait: Nemo ascendit in celum, nisi qui descendit de celo, Filius hominis qui est in celo ,  id est Christus cum corpore suo, quod est Ecclesia.

Et uestitus erat ueste aspersa sanguine. uestis sanguine respersa, caro intelligitur Redemptoris, passionis sanguine cruentata. De hac ueste Isaias ex persona angelorum ad ipsum Dominum loquentium dicit: Quare rubrum est indumentum tuum, et uestimenta tua sicut calcantium in torculari? Quibus ipse respondit: Torcular calcaui solus, et de gentibus non est uir mecum . Siue etiam uestis Domini sanguine cruentata, intelligitur Ecclesia, que in sanctis martyribus proprio sanguine est perfusa. Sepe enim in Scripturis uestis Domini Ecclesia intelligitur. Unde Psalmista ex illius persona dicit: Diuiserunt sibi uestimenta mea, et super uestem meam miserunt  sortem . uestis quippe Dei sunt omnes electi, iuxta quod ei a Patre dicitur: uiuo ego, dicit Dominus, quoniam his omnibus uestieris. Et uocatur nomen eius uerbum Dei, quia idem qui homo apparuit in tempore passurus, in principio erat Deus et apud Deum. uerbum Dei uocatur, quia per ipsum omnia Deus Pater fecit, iuxta illud: Ipse dixit et facta sunt. Si enim dixit, utique per uerbum dixit, per quod omnia fecit. Unde idem Ioannes in Euangelio suo ait: Omnia per ipsum facta sunt, et sine ipso factum est nichil . Nam et per hoc uerbum Deus Pater se nuntiari uoluit mundo. De quo scriptum est: Et uerbum caro factum est, et habitauit in nobis . Cum enim hoc esset uerbum inuisibile  in sua natura, factum est uisibile per assumptionem carnis in nostra.

Et exercitus qui sunt in celo, sequebantur eum in equis albis. Exercitus hic multitudo intelligitur fidelium. Celum quoque Ecclesia est, sicut sepissime dictum est. Sic ergo dicuntur exercitus qui sunt in celos sequi Christum, cum ipsi exercitus sint celum, sicut dicuntur in castris inire homines certamen, cum ipsa castra sint ipsi qui preparantur ad bellum. Recte autem exercitus nuncupantur multitudines sanctorum, quia in hoc seculo dimicant, et semper in certamine consistunt contra hostes, uidelicet malignos spiritus, uel peruersos homines, siue etiam contra uitia carnis. Equi autem albi quibus insident corpora illorum munda ab omni peccato.  Equus quippe est unicuique sancte anime corpus suum, quod uidelicet scit et ab illicitis continentie se freno restringere, et rursus caritatis impulsu, in exercitationem boni operis relaxare. Sequuntur Christum, quia imitantur eius munditiam et castitatem, mortificantes se cum uitiis et concupiscentiis, iuxta illud Apostoli: Mortificate membra uestra que sunt super terram, etc. . Superius dictum est de uirginibus, quod centum quadraginta quatuor millia sequuntur illum quocunque ierit. Unde sciendum, quia sequuntur eum et alii, hoc est martyres, confessores, coniugati etiam boni, specialiter uirgines. Qui gradus quanto excellentior, tanto est utique numero minor. uestiti byssino albo et mundo. Hoc est innocentia castitatis, et munditie ornati. Iam  enim supra dictum est, quid sit byssinum, id est iustificationes sanctorum.

Et de ore ipsius procedit gladius ex utraque parte acutus. Gladius sacra Scriptura intelligitur, iuxta illud Apostoli: Et gladium spiritus, quod est uerbum Dei . De isto gladio ipse Dominus in Euangelio ait: Non ueni pacem mittere, sed gladium . Sicut enim gladio ancipiti inciduntur carnes, et membra a membris separantur, sic gladio uerbi Dei diuiduntur boni a malis, fideles ab infidelibus. Hic etiam gladius in utroque Testamento intelligitur, quia uidelicet hinc peccata operis, et illinc resecantur peccata cogitationis. De ore Dei procedit, iuxta quod ipse Dominus dicit: Non in solo pane uiuit homo, sed in omni uerbo quod procedit ab  ore Dei . Isto autem gladio fideles uulnerantur ad salutem suam, infideles uero et contemptores ad damnationem. Hinc et Apostolus, qui unus erat ex his qui gladium uerbi Dei portabant, dicit: Aliis sumus odor uite in uitam, aliis odor mortis in mortem . Unde sequitur: ut in ipso percutiat gentes. Gentes in hoc loco non ut supra malas gentes significant, sed bonas, propter hoc quod sequitur. Et ipse reget eas in uirga ferrea. De his gentibus ei et per Psalmistam a Patre dicitur: Postula a me et dabo tibi gentes hereditatem tuam . uirga autem ferrea potestas intelligitur inflexibilis et inuicta. In uirga ferrea reget gentes, hoc est in regni fortitudine, uel inflexibili iustitia. Hinc Psalmista  ad ipsum dicit: uirga recta est uirga regni tui. Et quasi exponendo quid esset hec uirga, subdit: Dilexisti iustitiam et odisti iniquitatem.---Et ipse calcat torcular uini furoris ire Dei omnipotentis. Quia propter peccata humani generis quibus promeruit iram Dei, mortuus est Christus. Nemo enim uiueret, nisi ipse moreretur. Nisi enim peccasset primus homo, immortalis mansisset. Sed quia Dei precepta contempsit, statim iram Dei incurrit, et mortuus est. Quam mortem pro nobis misericorditer Filius Dei suscipiens, in qua calcatus est, calcauit, quia hanc a mortuis resurgens, potenti uirtute depressit. uel per torcular possumus intelligere tribulationem presentis uite. Calcat Dominus torcular, hoc est qui sunt in torculari, id est omnes electos, quos purgat  per huius uite angustias. Hinc Apostolus dicit: Per multas tribulationes oportet nos intrare regnum Dei. Et Salomon: Flagellat Deus omnem filium quem recipit. Sicut enim in torculari uue tunduntur, ut uino promptuaria repleantur, sic nimirum electi pressurarum afflictionibus conteruntur, ut in celestibus habitaculis recondantur. Et quia patienter electi iram Dei sustinent, que peccatoribus debetur, idcirco bene iam uinum furoris ire Dei uocantur. Sustinent enim iram Dei propter peccata, quibus primo homini, ut dictum est, iratus est Deus, et efficiuntur uinum quod in dominicis apothecis reconditur. uinacia autem, id est omnes reprobi, cum similiter premantur, foras proiiciuntur, et ab illorum societate separantur. Sed electi tamdiu uinum furoris  sunt, quousque in torculari uice uue tunduntur, et a uinaciis separantur. At ubi promptuaria eterna intrauerint, iam desistunt esse uinum furoris, quia desinit calcatio torcularis.

Et habet in uestimento et in femore suo scriptum: Rex regum et Dominus dominantium. Per uestimentum Domini, sicut supra diximus, corpus illud intelligitur, quod uerbum Dei patris anima mediante suscepit in utero uirginis. Per femur uero propagatio carnis exprimitur, unde Abraham mittens seruum suum ut acciperet uxorem filio suo de domo patris eius, dixit ei: Pone manum tuam sub femore meo, et iura mihi per Dominum celi et terre . Preuidit enim Dominum celi ex suo femore nasciturum, per quem adiurauit seruum; Iacob quoque  dixit: Non auferetur sceptrum de Iuda, et dux de femore eius, donec ueniat qui mittendus est . In suo itaque uestimento, hoc est in humano corpore, et in femore, id est in carnali propagatione, habet scriptum quod sit rex Regum et Dominus dominantium. Unde Mattheus generationem illius per reges describit, id est per Dauid et eius posteros. Cuius dicta cum legimus, et ueraciter eum ex stirpe Dauid descendisse, regem uerum cognoscimus, et credimus, in Domini femore credendo legimus, quod ipse sit rex regum. Maxime enim promissiones de eius incarnatione ad Dauid facte sunt, e quibus una est: Cum dormieris cum patribus tuis, suscitabo de semine tuo, quod egredietur de lumbis  tuis, et stabilietur regnum eius in sempiternum. Ipse erit mihi in filium, et ego ero illi in patrem . Reges isti quorum rex Christus est, omnes sancti sunt, qui se et alios bene regunt. Quibus Petrus dicit: uos estis genus electum, regale sacerdotium . Ipsi sunt etiam dominatores, qui dominationem exercent super subditos, accepta potestate in Petro apostolo, cui Dominus ait: Tibi dabo claues regni celorum . uel etiam per Domini uestimentum Ecclesia intelligitur, quam Christus fonte baptismatis abluit, et non habentem maculam aut rugam sibi desponsauit. Per femur autem omnes intelliguntur Christiani, qui credentes in Christum, facti sunt filii Dei, iuxta illud Ioannis: Quotquot autem crediderunt in eum, dedit eis potestatem  filios Dei fieri . In suo ergo uestimento et in suo femore, hoc est in cordibus electorum suorum, habet scriptum, quod sit Rex regum et Dominus dominantium.

Et uidi alium angelum stantem in sole. Angelus, ut sepe dictum est, Christus intelligitur, de quo Propheta dicit, uocabit nomen eius magni consilii angelus. Alius autem dicitur propter aliam, quam ostendit uisionem, eo modo quo et superius dictum est, quia alium esse dicimus hominem, priorem locutionem ad nos factam permutantem. Sol in sacro eloquio diuersas habet significationes. Aliquando enim significat ipsum Dominum, unde scriptum est: uobis timentibus nomen meum orietur sol iustitie . Aliquando tribulationem persecutionum, ut Dominus  dicit de seminibus que ceciderunt super petrosa, quia oriente sole estuauerunt. Aliquando manifestam rem ut illud, quod Nathan, ex persona Domini dixit ad Dauid: Tu fecisti abscondite, ego uero faciam in oculis solis huius , id est in aperto. Quod tunc impletum est, quando Absalon uidentibus cunctis ingressus est ad uxores patris sui. Et Psalmista in eodem sensu dicit: In sole posuit tabernaculum suum . Ac si diceret, humanitatis assumpte sacramentum in lumine manifestationis ostendit. Ita ergo in hoc loco sol ostensionem manifeste uisionis significat. In sole itaque stat Christus, id est in manifesta luce, et fide populorum, quoniam gloria illius in toto orbe terrarum diffusa est. Surrexit enim a mortuis, predicatus est ab apostolis,  creditur modo in toto mundo, et in hac luce fidei stat. Et clamauit uoce magna omnibus auibus que uolabant per medium celum. Aues similiter aliquando in bonam partem ponuntur, aliquando in malam, ideoque pro locorum qualitatibus sunt accipiende. In malo quidem ponuntur, ut Dominus dicit de iactis seminibus, que a uolucribus comesta sunt. In bono autem ut in Euangelio dicitur: Simile est regnum celorum grano sinapis, quod minimum est omnibus oleribus. Sed cum iam factum fuerit in terram crescit, et magna fit arbor, ita ut uolucres celi habitent in ramis eius . Granum sinapis, Dominus est iehsu Christus, qui tempore sue passionis despicabilis, et minor omnibus  apparuit hominibus, quasi nichil esset: sed postquam surrexit a mortuis, factus est arbor magna, ita ut in ramis eius, hoc est in doctrinis Euangelicis, aues celi habitent, id est sancti requiescant. Qui idcirco aues celi appellantur, quoniam mente celestia petunt, ut cum Apostolo dicere possint: Nostra conuersatio in celis est . Aues itaque appellat sanctos in celesti uita degentes. Que bene per medium celum uolare dicuntur, quoniam non terrenis rebus inherent, sed mente, ut dictum est, celestia petunt, et ubique predicando discurrunt. Hoc est quod dicit per medium celum, id est per mediam Ecclesiam. De quibus Isaias dicit: Qui sunt isti qui ut nubes uolant, et quasi columbe ad fenestras suas?  Clamat autem angelus auibus, id est, per  internam inspirationem loquitur eis, dicens: uenite et congregamini ad cenam magnam Dei omnipotentis. Quid per cenam, nisi conuiuium intelligitur eterne refectionis? uocat ergo aues ad cenam, id est omnes sanctos ad epulas regni uenturi, dicens: uenite credendo et bona faciendo. Congregamini ad cenam Dei omnipotentis, id est ad commune conuiuium eterne refectionis.

Ut manducetis carnes regum et carnes tribunorum et carnes fortium, et carnes equorum, et sedentium in ipsis. Hinc est quod Petro dixit: Occide et manduca , id est, occide in hominibus infidelitatem, et in corpus tuum, quod est Ecclesia traiice. Per carnem autem in hoc loco, totus intelligitur homo. Aliquando enim in Scriptura, per animam totus homo  accipitur, ut illud: Et uidebit omnis caro salutare Dei . Neque enim aut anime sine corporibus ingresse sunt in Aegyptum, aut caro sine animabus Filium Dei uidere poterit, sed carnis uel anime nomine totus homo intelligitur, id est a parte totum. Ita ergo et hic fit cum dicitur, ut manducetis carnes regum et tribunorum. Quo in loco diuerse hominum qualitates ad Christum conuertentium comprehenduntur: Sunt quippe in Ecclesia reges, sunt et tribuni, id est comites et ceteri principes nobiliores, sunt fortes uiri bellicosissimi ad Christum conuersi. Per equos autem hi designantur, qui prius erant uoluptuosi et luxuria coinquinati, de quibus propheta dicit: Equi emissarii facti sunt insanientes in feminas . Et in Psalmis ipse Dominus admonet, dicens:  Nolite fieri sicut equus et mulus quibus non est intellectus . Per sessores autem heresiarchas intelligere possumus, qui dum eloquiorum scientia carnalibus eminent quasi super bruta animalia insident, eisque iure potestatis ad quodlibet facinus abutuntur. Sed aliquando tales sancti sua doctrina ad fidem Christi conuertunt, et ad bonitatem Ecclesie trahunt, sicque quasi mactantes eos comedunt. Et carnes omnium liberorum ac seruorum et pusillorum ac magnorum. Liberti sunt uirgines carne. Serui autem coniugio obligati, quibus Apostolus dicit: Cum serui essetis peccati, liberi fuistis iustitie , id est alieni fuistis a iustitia. Per pusillos intelligitur uulgus ignobile, et multitudo plebis. Per magnos  uero, philosophi et diuites huius seculi. Ex his omnibus magnum illud conuiuium cene, ab exortu quidem sancte Ecclesie preparatur, sed in fine temporum abundantius preparabitur, quando non solum gentiles, sed etiam Iudei occurrent, et ad Christum conuertentur. Unde et ista specialiter ad illud tempus referre possumus. Angelus itaque in sole, Elias et Enoch intelliguntur, in aperta luce Christum predicantes. Licet enim persecutiones uidelicet ab Antichristo sustineant illatas, tamen constanter et manifeste predicabunt Christum, dicentes omnibus auibus, id est omnibus sanctis, sociis uidelicet predicatoribus, uenite ad cenam magnam Dei omnipotentis, id est ad Ecclesie conuentum, et eternam omnium fidelium refectionem. Que cena  recte magna uocatur, quia uidelicet et gentiles, et Iudei ad uitam eternam preordinati tunc credent, et ad hanc cenam uenient, ut comedant carnes regum et ceterorum, id est ut ex omnibus conditionibus et qualitatibus ad fidem Christi conuertantur, et in corpus suum, quod est Ecclesia, traiiciantur.

Et uidi bestiam et reges terre et exercitus eorum congregatos ad faciendum prelium cum illo qui sedebat in equo, et cum exercitu eius. Bestia, ut supra dictum est, aliquando diabolum malorum principem, aliquando uero Antichristum, aliquando totum corpus diaboli significat. In hoc loco bestia, diabolus cum suo homine assumpto intelligitur. Reges uero et exercitus eorum, prepositi cum subiectos eorum  malis designantur, hi faciunt bellum contra Christum et eius fideles, blasphemiis et opprobriis, tribulationibus et miraculis pugnantes. Et quamuis ab ipso Domini aduentu, diabolus cum suis membris bellum certaminis contra Ecclesiam inierit, ualidius tamen in fine seculi pugnabit, quando diuino iudicio solutus propriis uiribus efferabitur, quando signis et miraculis castra sanctorum perturbare nisus fuerit. Tunc pariter bestia, reges et exercitus eorum pugnabit cum Christo, et eius exercitu, quia uno uoto unaque uoluntate reprobi, aduersus Ecclesiam firmabuntur, cum per damnatum hominem, antiquus hostis in seculari potentia se eriget: tunc enim unanimi crudelitate reprobi cum suo capite, contra Ecclesiam erigentur, nullumque membrum  iniquorum a sui capitis uoluntate, in hac persecutione discrepabit.

Et apprehensa est bestia. Pro eo quod apprehendetur, quia preteritum tempus pro futuro hic positum est. Et cum illa pseudopropheta, et qui fecit signa coram ipso quibus seduxit eos qui acceperunt characterem bestie, et qui adorauerunt imaginem eius. Bestia, Antichristus, pseudopropheta doctores praui intelliguntur. Que sint autem signa que pseudopropheta fecerit, quia in uno multa intelliguntur, superius dictum est, inter que etiam ignem fecerit descendere de celo. Coram bestia dicit quia ubicunque fuerint ipsi ministri Antichristi, ita ea facient, que illi placere cognouerint, quasi semper in  conspectu illius consistant, et ab eo uideantur. Et his signis subiicient eos qui acceperunt characterem bestie: hoc est qui in eum crediderunt, et qui adorauerunt imaginem eius, sicut Iudei, qui cum gaudio et ueneratione eius prestolantur aduentum, quem et suscepturi sunt cum uenerit. Iuxta quod Dominus eis dicit: Ego, inquit, ueni in nomine Patris mei, et non suscepistis me, alius ueniet in nomine suo, ipsum suscipietis. De quibus omnibus satis supradictum est, ideo hic breuiter repetuntur. Hi duo, id est caput et corpus, uiui missi sunt in stagnum ignis ardentis et sulphuris. Hoc dupliciter potest intelligi: uiui etenim in stagnum ignis ardentis mittentur hi, quos Christus ueniens ad iudicium uiuos reperit in carne. Qui paululum degustata morte, statim resurgent  et damnabuntur cum diabolo et angelis eius. Qui etsi momentaneam carnis mortem gustauerint, tanquam in ictu oculi resurgent, non mortui sed uiui appellantur. uel certe uiuentes in stagnum ignis mittuntur, hi qui scienter malum operantur. Et ut manifestius fiat, dicamus sub exemplo, uerbi gratia: Constituentur duo homines, unus mortuus et alter uiuus. Si tetigeritis mortuum, non sentit; si tetigeritis uiuum sentit. Sepe uero in Scriptura mortui pro nescientibus, uiui pro scientibus ponuntur. Mortui itaque sunt pagani, et quasi nescientes et mortui in infernum descendunt, unde scriptum est. Qui non credit, iam iudicatus est, uiui autem sunt, qui fidem Christi habent, sed dum eam operibus destruunt, uiui in infernum descendunt, quia scienter peccant,  et hi utique grauius torquebuntur, quia seruus qui scit uoluntatem Domini sui, et non facit digna, plagis uapulabit multis. Considerandum denique est quam terribiliter locus suppliciorum stagnum ignis, et sulphuris esse perhibetur. Stagnum scilicet propter densissimas tenebras, quibus miseros demergit. Ignis uero, quia exurit. Sulphur, quia quos demergit simul et exurit, et continuis fetoribus replet.

Et ceteri, id est fideles qui ad Christum sunt conuersi, occisi sunt gladio sedentis super equum qui procedebat de ore ipsius. Narrata reproborum damnatione, reuertitur ad eos qui ad Christum conuersi sunt, et gladio uerbi Dei interempti mortui sunt mundo et peccato, ut uiuerent. Et omnes aues, id est,  omnes sancti saturati sunt de carnibus eorum. Satietas enim electorum est letitia et gaudium de profectu fidelium. uerum quia uerbi Dei gladio quidam iugulantur ad salutem, ut superius dictum est, quidam uero ad damnationem. Possumus et hos mortuos qui occisi sunt gladio sedentis super equum eos intelligere, qui ante Domini aduentum secundum transeunt ad infernum, et ex his letantur aues, hoc est demones, qui ualde gaudio replentur, cum ad interitum suos perducunt imitatores. Sicque de eorum damnatione capiunt satietatem, quibus se auctores prebuerunt ad errorem. Iste aues non uocate ad mactationem cene occurrunt, sed tanquam corui, ac milui, ut si quid a fidelibus, aut morticinum  aut inutile proiectum fuerit, consumant. Quod si bone aues ex carnibus reproborum, id est sancti predicatores ex damnatione impiorum, quia uidelicet tormentum impiorum aspicientes, de ereptione sua amplius letabuntur, saturari narrantur, specialiter est intelligendum tanquam diceretur: Eo interne contemplationis dulcedine interius satiantur electi, quo reproborum tormenta exterius conspiciunt, que diuina misericordia euaserunt. Hinc Isaias dicit: Et erunt usque ad satietatem uisionis omni carni . Quasi enim damnatio reproborum, cibus est electorum, quia quo cruciatus eorum indesinenter aspiciunt, eo amplius diuine contemplationis gaudiis perfruuntur. De quo per Psalmistam dicitur: uidebunt iusti et timebunt, et super eum ridebunt . Quia enim uoluptates mundi tanquam aquam hauserunt, inuidie ardoribus estuauerunt, ac luxurie fetoribus tabernaculum corporis sui sparserunt, digne in stagnum ignis ardentis et sulphuris mitti cum illo perhibentur, quem ad hec perpetranda incentorem habuerunt. Quod autem non ait, mittentur, sed missi sunt, secundum Scripture auctoritatem posuit, que solet preterito pro futuro uti, ut est illud: Foderunt manus meas et pedes meos , preoccupata quidem narratione quod adhuc futurum extremo tempore positum est, certissime retinemus.



CAPUT XX.

Et uidi alium angelum descendentem de celo habentem clauem abyssi, et catenam magnam in manu  sua. Nunc reuertitur ad superiora, id est ad ea que ante aduentum Christi secundum, facta sunt. In hac enim prophetia non seruatur ordo historie. Angelus autem hic idem est qui et supra, id est Dominus iehsu Christus, qui a propheta magni consilii angelus appellatur. Sed quo descendit, qui ubique est? Ipse enim per prophetam dicit: Celum et terram ego impleo . Et quia extra celum et terram non est locus, descensio illius non est aliud quam assumptio humanitatis: unde Apostolus ait: Qui cunt in forma Dei esset non rapinam arbitratus est esse se equalem Deo, sed semetipsum exinaniuit in similitudinem hominum factus et habitu inuentus ut homo, humiliauit semetipsum factus obediens usque ad mortem, mortem autem crucis . De celo descendit, quia  homo factus, paulominus ab angelis minoratus est. Clauis autem abyssi, discretio intelligitur, qua Deus omnipotens aliquando reprobos seuire permittit contra Ecclesiam, quantum scit utile: et iterum ne tantum noceant quantum uolunt, aditum egrediendi et nocendi eis adimit. Abyssus enim profunda et tenebrosa significat corda impiorum hominum, et sicut ex claui aperitur ostium et iterum clauditur, sic diabolus, uel eius membra modo seuire permittuntur, modo exire prohibentur. Per catenam uero, ineuitabilis Dei potestas exprimitur, que omnia cingit, omnia complectitur, quam habet in manu, hoc est in potestate uerbi per quod omnia facta sunt, per quam ipse uirtutes et miracula fecit, per quam  etiam Deus Pater omnia operatus est, celestia, terrestria, uisibilia et inuisibilia. In hac manu, id est in uirtute uerbi sui habet, et uim discretionis, quo cuncta suo moderamine temperat, et potestatem ineuitabilem, qua omnia cingit atque complectitur.

Et apprehendit draconem, serpentem antiquum qui est diabolus et satanas. Hoc quomodo sit factum, ipse manifestat, qui dicit in Euangelio: Cum fortis armatus custodit atrium suum, in pace sunt ea que possidet. Si autem fortior illo superueniens uicerit eum, fortem ligat et uniuersa arma eius aufert, et spolia eius distribuit . Ipse enim in carnis humilitate apparens, primum fortem alligauit, deinde eos qui fuerunt uasa ire fecit uasa misericordie, Draco,  serpens, diabolus et satanas licet plura sint nomina, unum tamen eumdem hostem significant. Qui draco appellatur propter nocendi malitiam, serpens, propter fallendi astutiam, antiquus, propter iniqua et exercitata consilia, quibus ab initio nocere non desinit. Dicitur quoque diabolus, id est deorsum fluens, quia quotidie de cordibus ruit fidelium. Quia uero Christo et Ecclesie aduersatur, satanas, id est contrarius appellatur. Et ligabit eum per annos mille, et misit eum in abyssum. Millenarius numerus in Scriptura pro perfectione rei ponitur. Unde est: uerbi quod mandauit in mille generationes . Nam et secundum secularem sapientiam perfectus est, quia constat ex denario in se multiplicato. Decies enim deni centum fiunt. Que iam figura non quadrata, sed  plana est. Decies autem centum mille, qui numerus in altitudinem surgens solidam figuram reddit. Et ideo hic numerus propter sui perfectionem omne significat tempus hoc presens, a Domini scilicet passione usque ad finem seculi, et hic totum pro parte positum est, quia mille anni quantumlibet tempus Ecclesie exprimunt, id est usque ad regnum Antichristi. In hoc tempore ligatus est diabolus in abysso, id est, in cordibus infidelium et hominum peruersorum, ubi et latet et regnat usque ad aduentum Antichristi, quando soluetur de suo carcere, et procedet ad apertas blasphemias et persecutiones. Sed mirum est quomodo in abyssum mitti dicitur, cum ibi ante esset, quia uidelicet iuxta quod sepe superius dictum est, eiectus a fidelibus  atrocius cepit dominari in suis. Et clausit, id est, potestatem egrediendi illi interdixit, ne alibi gressus nequitie extendat, nisi quo occultum et iustum Dei iudicium permittat. Et signauit super illum, id est sigillauit, ut ea etiam que sub se habet, lateant illum. In hoc enim diabolus signatus est: quia qui sint uel ex his quos tenet, uel ex his quos amisit, qui ad electorum numerum pertineant, nec ipse diabolus nec membra illius scire possunt, sed ille solus a quo inclusus tenetur. Aliquando enim quidam ex his qui eius esse uidebantur, subito ad electorum numerum transeunt: aliquando uero ex his qui dominium eius euaserant ad eum quem deseruerant reuertuntur. Habuit enim  ipse Petrum sub se, quando negauit Christum: et Dauid, quando adulterium simul perpetrauit et homicidium, sed signum positum fuit super illum, quia preuidere non potuit, quod uterque per penitentiam ad uitam reuersurus esset, et Dei misericordiam consecuturus. Quia itaque nescit, qui pertineant ad illum, qui ad Christum, idcirco etiam ea que sub ipso sunt quasi sub signaculo reclusa custodiuntur. Ac per hoc agitur, ut nec ille qui sint eius ad plenum cognoscat, nec nos qui sunt Christi scire ualeamus, uerum in hoc quod sequitur: Ut non seducat amplius gentes donec consummentur mille anni. Grauis ad soluendum oritur questio: si enim et ille idcirco ligatus est, ne seducat amplius gentes, quomodo quotidie contra tot homines pugnat, quos et seducit, dum ad uitia ruere  facit? Sed sciendum quia nunc gentes in Christum credentes, et si ad tempus uidetur seducere, non tamen seducit ut eternaliter pereant hi, qui in Dei predestinatione sunt saluandi, et ideo a toto pars intelligenda est, que scilicet non potest seduci. Iste enim sunt gentes, de quibus ad eum Pater dicit: Postula a me et dabo tibi gentes .---Post hec, id est post mille annos, ut a toto sicut supra partem intelligamus, quoniam de mille annis adhuc restant tres anni et dimidius, oportet illum solui modico tempore. Id est per tres annos, sed nec tunc seducere poterit eos qui ad uitam sunt predestinati, sed eos quos antequam solueretur, seductos tenebat. Quia sicut nunc alligatus, a lesione fidelium cohibetur, sic etiam tunc solutus, a seductione illorum  uirtutis potentia deprimetur. Et mille quidem anni, quantum ad electos pertinet, omne tempus istius uite significant, usque ad finem seculi: Quantum autem ad reprobos, usque ad aduentum Antichristi. Tunc ille quasi exiet seducere, quia comparatione illius seductionis, ista que nunc agitur seductio esse denegatur. Quod si quis inquirit, cur Deus quem semel alligauit, solui modico tempore uoluit: Si a me queris, dicit beatus Ambrosius, cito respondeo, et ut Dei uirtus, et diaboli infirmitas manifestetur uirtus Dei, in hoc, quod sancti etiam inter flagella et tribulationum angustias constanter in fide perseuerant. Infirmitas autem diaboli in hoc quod etiam a puellis et infantibus uincitur. Si enim nunquam solueretur, minus appareret eius maligna atque  crudelis potentia, minus etiam probaretur sanctarum gentium fidelissima patientia. Soluetur enim modico tempore, et totis uiribus seuiet contra electos, ut in illis et Dei potentia nota fiat qui non poterunt uinci tanto eius impetu, et ille suam infirmitatem et propriam impotentiam erubescat, tanquam ei dicatur a Deo exprobrantis uoce, uide quam infirmus sis, qui a puellis uinceris.

Et uidi sedes et sederunt super eas et iudicium datum est illis. Thronus Grece Latine dicitur sedes. Per sedes uero generalis Ecclesia exprimitur. Per sessores autem sancti intelliguntur predicatores, id est duodecim apostoli, et omnes qui perfectam uitam illorum sunt imitati. Nam et his sedibus  Psalmista dicit: Illic sederunt sedes. Ipsi enim sunt sedes, quia in eorum cordibus Deus sedet, et ipsi sedebunt in iudicio, quia aliorum facta iudicabunt. Et isti cum Domino uenturi sunt ad iudicium, iuxta quod eis ipse dicit: Sedebitis super sedes duodecim iudicantes duodecim tribus Isrel . Iam nunc etiam sedent et iudicant, quia potestatem in Petro apostolo acceperunt, cui dictum est una cum ceteris: Quodcunque ligaueris super terram, erit ligatum et in celis, etc.  Datum est eis iudicium, id est potestas ligandi atque soluendi. Queritur autem quare superius singulariter unam ponit sedem, dicens: Ecce sedes posita erat in celo , et hic pluraliter sedes enuntiantur. Non autem hoc pertinet ad illud generale iudicium, sed ad presens tempus, quo  iudicant inter bonos et malos. Et animas decollatorum. Subauditur uidi. Per animas uero decollatorum plenitudo intelligitur omnium sanctorum, siue scilicet qui spiritualiter in anima sunt mortui, siue corporaliter pro Domino iugulati per ingentis martyrii gloriam. Propter testimonium Iesu, et propter uerbum Dei. Hac enim sola causa interfecti sunt, quia confitebantur Christum Deum et hominem, et quia nolebant adorare diabolum. iehsu quippe proprium nomen est hominis assumpti, et interpretatur saluator, eo quod saluum faciet populum suum a peccatis eorum. uerbum autem Dei diuinitas intelligitur Filii Dei, in qua equalis est Patri. Propter testimonium ergo Iesu, et propter uerbum Dei, id est propter fidem humanitatis et diuinitatis eius, interfecti sunt.  Cur autem decollatorum anime specialiter uise dicuntur, cum non hi solummodo cum Christo sint regnaturi? Nimirum propter excellentiorem dignitatis gradum. Erunt quippe uirgines ibi, coniugati, et ceteri, sed maiorem gloriam habebunt hi qui martyrium pro Christi nomine sunt perpessi. De quibus adhuc subditur et qui non adorauerunt bestiam, neque imaginem eius, id est Antichristum, nec acceperunt characterem eius in frontibus suis. Id est in fide, sicut Iudei faciunt. Aut in manibus. Id est in opere, sicut faciunt non solum pagani qui opera diaboli perpetrant, sed etiam falsi Christiani, qui fidem quam habent operibus destruunt, de quibus satis supra dictum est. Possumus et imaginem bestie accipere omne corpus diaboli, id est omnes reprobos qui  illum imitantur. Quam imaginem iusti non adorant, quia in nullo reprobos imitantur. Neque enim bestiam adorant, neque characterem illius in fronte aut in manu sua accipiunt, quia nec Iudeorum Antichristum exspectantium perfidiam, nec hereticorum dogma, ac gentium sequuntur errorem. Unde Apostolus admonet dicens: Nolite iugum ducere cum infidelibus . Non enim adorant imaginem bestie, id est non imitantur simulationem reproborum, qui fidei confessionem ore proferunt, sed infideliter uiuunt: Et uixerunt et regnauerunt cum Christo mille annis. Sancti et in presenti uita regnant cum Christo et in futura regnabunt. Ideoque per millenarium numerum et presentem uitam et futuram  intelligimus: Quia regnum sanctorum in die iudicii non terminabitur, sed augmentum accipiet. Iam enim regnant per fidem, et etiam in illis, qui quotidie ab hac uita transeunt per apertam speciem, sed tunc amplius regnabunt, quando simul in regnum introducentur, et erit Deus omnia in omnibus . Unde et idem Ioannes in Epistola sua dicit: Charissimi, nunc filii Dei sumus, et nondum apparuit quod erimus. Scimus autem, quia cum apparuerit similes ei erimus, quoniam uidebimus eum sicuti est .

Ceteri mortuorum non uixerunt donec consummentur mille anni. Sicut supra sancti intelliguntur, qui semper cum Christo sunt regnaturi, ita et hic reprobi, qui nunquam sunt uicturi: Ideo enim dicit  ceteri, quia et sancti moriuntur in presenti uita. Iuxta quod Paulus dicit: Mortificate membra uestra, que sunt super terram, etc. . Et iterum: Mortui estis, et uita uestra abscondita est cum Christo in Deo . Isti itaque moriuntur peccato, atque ideo in eternum uiuent cum Christo. Ceteri autem mortuorum qui in anima per peccatum sunt mortui, non uixerunt, id est non uiuent. Quia enim hic non uiuunt per fidem et operationem, illic non uiuent per resurrectionem. Tales utique et hic uiuentes mortui sunt in anima, et quotidie etiam ad mortem transeunt, quando ab hac uita migrantes, in inferno damnantur, et in futuro morientur, quando non ad hoc resurgent ut postea uiuant, sed ut acceptis corporibus iterum ad mortem transeant sempiternam.  Et non sunt uicturi donec consummentur mille anni, id est per omnia futura tempora, ita illi miseri mortui erunt, et nunquam a uita separati uiuere poterunt. Mortui quippe erant ante, sed in die iudicii mors illorum non accipiet terminum, sed augmentum, quia uidelicet in toto ipso tempore quo uoluuntur mille anni, noluerunt audire uocem Filii Dei, ut uiuerent. Has mortes duas Dominus in Euangelio manifestat. De presenti enim, quia sancti in anima post peccatum surgunt ad uitam, dicit: uenit hora, et nunc est, quando mortui audient uocem Filii Dei, et qui audierint, uiuent . De illa autem: Tunc omnes qui in monumentis sunt, audient uocem Filii Dei. Et procedent, qui bona fecerunt, in resurrectionem uite. Quia ergo reprobi hic   a morte peccati nolunt redire ad uitam, profecto in secunda resurrectione, que carnis est, ad mortem secundam cum ipsa carne transibunt. Sicque electi de uita iustitie, transibunt ad uitam beatitudinis per resurrectionem carnis; et reprobi de morte peccati, ad ultionem mortis per eamdem resurrectionem carnis. Hec est resurrectio prima. Nequaquam diceret: Prima, nisi esset et secunda. Prima ergo resurrectio est, que fit in anima, quod est, ab infidelitate redire ad fidem, a uitiis ad uirtutes resurgere. Secunda autem erit in die iudicii, quando resurgent cum corporibus in eternum uicturi. Sicut enim sunt due mortes, una scilicet anime, altera corporis; sic sunt et due resurrectiones, una que hic fit in  anima sicut diximus. Altera que in futuro exspectatur in corpore. De hac quippe resurrectione, que in presenti fit per baptismum, Apostolus fidelibus dicit: Si consurrexistis cum Christo, que sursum sunt sapite .

Beatus, id est felix. Et sanctus qui habet partem in resurrectione prima, id est qui hic resurgit in anima. Felix est enim, qui dum adhuc uiuit in corpore, a morte anime resurgit, quia dum carnis resurrectio aduenerit, in eterna letitia uiuet. Ille enim post in carne feliciter resurget, qui in hac uita a mentis sue morte resurrexit. Et in his secunda mors non habet potestatem. Sicut scilicet habet in reprobis, de quibus satis supradictum est: Ceteri mortuorum non uixerunt, etc. Quia enim hi qui prius a morte anime  resurgere studuerunt, in his secunda mors, hoc est damnatio perpetua, non habet potestatem; ut enim supradictum est, sicut sunt due resurrectiones, similiter et due mortes. Sed erunt sacerdotes Dei Patris, et Christi eius, id est Filii. Et regnabunt cum illo mille annis. Hec uerba non ad solos pertinent episcopos ac presbyteros, sed ad omnes fideles, quicunque scilicet sunt membra ueri regis et pontificis Christi, quibus Petrus apostolus dicit: uos estis genus electum, regale sacerdotium . Reges quippe sunt, quia et in se et in subditis, motus carnalium cogitationum bene regunt. Sacerdotes, quia seipsos mortificant, ut hostia uiua fiant. De quibus per prophetam dicitur: Isti sunt filii Sadoch, qui accedunt de filiis Leui ad Dominum ut ministrent ei .  Sunt itaque sacerdotes et reges in presenti. uerumtamen sacerdotium et regnum illorum in die iudicii non accipiet terminum, sed augmentum, quando et semetipsos totos Deo offerent, et super omnia regna constituentur. Quo contra reprobi, qui hic mercedem suam recipiunt, omnibus rebus exspoliabuntur. In mille autem annis quibus regnabunt cum Christo, omne tempus futurum intelligitur, sicut supra dictum est. Neque enim nunquam a gloria illius regni, secundum quod heretici uoluerunt, separabuntur, sed semper cum Christo regnabunt. Iuxta quod Dominus dicit: Ibunt hi in uitam eternam .

Et cum consummati fuerint mille anni, soluetur satanas de carcere suo. Nunc redit ad de scribenda tempora Antichristi. Consummatos autem mille annos  dicit, a toto partem comprehendens. Sic enim soluetur ut super sint anni tres et menses sex. Supra enim mille anni, a Domini aduentu usque ad finem seculi intelliguntur, hic autem usque ad regnum Antichristi, quando ille soluetur de suo carcere, hoc est de reproborum cordibus, in quibus modo ligatus est, ne tantum seuiat, quantum uult. uel de carcere soluetur, quia de prauitate perfidie Iudeorum nascetur. Iuxta illud: Fiat Dan coluber in uia , etc. Et exibit, ad apertas scilicet blasphemias et persecutiones. Et seducet gentes multas, que sunt super quatuor angelos terre Gog et Magog. De his gentibus uarie quidam loquuntur, estimantes eas esse gentes aquilonares, id est Getas et Massagetas,  que Scanzam insulam inhabitant. Sed si has tantummodo duas gentes diabolus seducturus esset, nequaquam diceretur ad hoc exire, ut seducat multas gentes que sunt super quatuor partes terre, cum he gentes, non quatuor, sed unam tantummodo partem mundi inhabitent. Dicunt etiam alii has gentes ab Alexandro magno in partibus Macedonie conclusas, ubi et intantum sunt multiplicate, ut uiginti quatuor regna de se reddidissent. Sed neque iste etiam si uerum esset, omnes mundi partes tenere possent. Ideoque hec sententia humana est, non diuina. Nam in his duabus gentibus, omnis multitudo intelligitur reproborum, qui super quatuor partes terre sunt, id est super Orientem, Occidentem, Aquilonem et Meridiem. Quo in loco ostenditur,  et fides sanctorum in omnibus mundi partibus inuenienda ante finem seculi. Iuxta quod Dominus dicit: Oportet Euangelium predicari in toto mundo, et tunc ueniet finis, et numerositas impiorum, similiter per omnes mundi partes seuitura. Quia enim ubique erunt fideles, idcirco ubique eos insequentur infideles. Gog quippe interpretatur tectum, Magog, de tecto, quod tale est, quasi dicatur domus procedens de domo. Per tectum itaque intelliguntur corda reproborum, in quibus modo latet diabolus. Iuxta quod superius legimus in abysso eum esse conclusum. Diabolus autem est de tecto, tanquam scilicet de reproborum cordibus progrediens. Ipse est ergo modo in tecto, et tunc progredietur de tecto. Tectus est enim modo diabolus in illis, sed temporibus  Antichristi exibit de tecto, quasi discoopertus, quia quod nunc facit occulte, tunc faciet manifeste. uel certe ipse gentes sunt tectum, quia in ipsis modo tetigitur et concluditur diabolus, et ipse de tecto erunt, quando in apertam persecutionem prorumpent. Exibit ergo in apertam persecutionem, ut seducat Gog et Magog, id est omnia membra sua. Seductio autem hec erit, que incitabit omnes reprobos, ut bellent contra Christum. Et congregabit eos in prelium. Non in unum locum, sed in unum consensum, et unam malam uoluntatem, per quam omnes faciet concordes. Quorum numerus est sicut arena maris. Legimus in Genesi quod dixerit Deus ad Abraham: Multiplicabo semen tuum sicut stellas celi, et sicut arenam, que est in littore maris .Ubi in stellis intelliguntur sancti; in arena maris, omnes reprobi steriles et infructuosi.

Et ascenderunt, subaudis diabolus et membra illius, Gog et Magog super latitudinem terre. Hic demonstratur Ecclesia sanctorum in toto orbe dilatanda. Iuxta quod Dominus in Euangelio ait: Oportebat, inquit, pati Christum et resurgere a mortuis, et predicari in nomine eius penitentiam et remissionem peccatorum in omnes gentes . Et iterum: Predicabunt hoc Euangelium in toto orbe, et tunc ueniet consummatio. Sicut ergo ubique erit Ecclesia, ita et ubique erit persecutio, et in nullo loco erit sanctus, quem non persequetur impius. Et circuierunt castra sanctorum. Sancti appellantur  castra, quia semper dimicant contra diabolum, et membra eius. Sic enim dicitur: Ascenderunt super latitudinem terre, cinxerunt castra sanctorum; ac si diceretur, per omnem terre habitationem, electorum Ecclesiam pressuris arctauerunt. Bene autem dicit, ascenderunt, contra electos uidelicet, tumentes, et caput suum imitantes, qui dicit: Ascendam super altitudinem nubium, et ero similis Altissimo . Et hic quidem super altitudinem nubium, illi uero super latitudinem terre ascendunt, quia uidelicet caput specialiter contra Deum, membra uero generaliter contra electos eleuantur. Et ciuitatem dilectam. Ipsa Ecclesia est ciuitas a Deo dilecta, de qua Dominus dicit: Non potest ciuitas abscondi in monte posita . Et Psalmista: Gloriosa dicta  sunt de te, ciuitas Dei .

Et descendit ignis a Deo de celo, et deuorauit illos. Per ignem repentinum interitum Antichristi, uel membrorum illius intelligere debemus. Unde Paulus dicit: Quem Dominus iehsu interficiet spiritu oris sui . Et in Euangelio ipse Dominus: Cum dixerint pax et securitas, tunc repentinus eis superueniet interitus . Sicut enim nunc iste mundus plenus est hominibus, sic erit in aduentu Filii hominis. Sicque cum repente Dominus uenerit ad iudicium, quasi ignis, id est sententia damnationis subito descendet de celo, et deuorabit impios, non solum in corpore, sed etiam in anima. Unde Dominus in Euangelio dicit: Sicut fuit in diebus Ne, sic erit in aduentu Filii hominis .  Aliter: Supra legimus de sanctis predicatoribus quod ignis exiens de ore illorum deuorauit inimicos eorum. Quasi enim ignis de celo descendit, cum ex diuini uerbi predicatione, reprobis liuor inuidie accrescit, sicque ipsa predicatio, que iustis est uita, reprobis est damnatio perpetua. Unde Paulus: Aliis sumus odor mortis in mortem, aliis odor uite in uitam .---Et diabolus qui seducebat illos, siue per se, siue per membra sua. Missus est in stagnum ignis et sulphuris, ubi et bestia, id est Antichristus.

Et pseudoprophete. Preteritum tempus positum est hic pro futuro missus est, scilicet pro eo quod est mittetur. Per stagnum uero ignis in quo missus est diabolus, profunditas intelligitur inferni, in quo  impii cum capite suo damnati in perpetuis tenebris obuoluentur. Quoniam licet sit ibi ignis, non erit ad lucendum, sed ad miserorum corpora concremandum. Corpora enim reproborum erunt fomentum ignis. Ideoque et ipse ignis erit indeficiens, quia erunt et corpora immortalia quibus semper accendetur. Sulphur autem et ignem accendit et fetorem generat, quia sicut dictum est, et ignis ibi erit perpetuus, et fetor intolerabilis. Unde sequitur: Et cruciabuntur die ac nocte in secula seculorum. Cum in inferno semper tenebre sint, iuxta illud: Inutilem seruum proiicite in tenebras exteriores , quid est quod hic dicitur, cruciabuntur die ac nocte? Sed sciendum quia non pro uicissitudine diei ac noctis, hic dies  aut nox ponuntur, sed propter mutabilitatem penarum, caloris scilicet et frigoris. Quo contra de sanctis dicitur, quia iam tempus non erit, id est nulla immutabilitas. Quod exponens Paulus dicit: Omnes quidem resurgemus, sed non omnes immutabimur . Apud electos enim nullius rei erit uicissitudo, sed sicut erunt immortales corpore, sic erunt et immutabiles mente. Reprobi autem, licet sint immortales corpore, tamen corruptionem sustinebunt, quia a uermibus comedentur, et mutabilitatem animi patientur, semperque deficient, et nunquam ad defectum peruenient. Hec itaque immutabilitas penarum hic exprimitur per diem et noctem. Aliter, diem possumus referre ad gloriam iustorum, noctem ad penam reproborum. Illi ergo qui in inferno  erunt, die ac nocte cruciabuntur, recordantes bonorum iustorum et malorum suorum.

Et uidi thronum magnum candidum. Thronus Ecclesia est, cui Christus singulariter et generaliter presidet. Magnus dicitur, quia Ecclesia ex multitudine populi constat, et per mundi partes dilatatur. Candidus quia fonte baptismatis ab omni abluitur macula criminis. Et sedentem super eum. Subauditur uidi. Per quem Dominus iehsu Christus intelligitur, qui habitat in cordibus fidelium. Iuxta illud, Inhabitabo in illis et inter eos ambulabo ,---a cuius conspectu fugit terra et celum. Hoc est quod Dominus dicit: Celum et terra transibunt, uerba autem mea non transibunt . Transibunt celum et terra, non ut esse desinant, sed immutabuntur.  Iuxta quod Paulus dicit: Preterit figura huius mundi . Erit enim tunc celum nouum et terra noua. Fugient quippe a conspectu iudicis ab ea specie, quam nunc habent, et ostendent pulchritudinem, quam nunc celant. Unde et in hac eadem Apocalypsi dicitur: uidi celum nouum et terram nouam . Primum enim celum et prima terra abiit. Ignis enim comitabitur Domini aduentum, qui tantum spatium eris occupabit, quantum occupauit aqua diluuii, quando quindecim cubitis fuit super omnes montes, qui erant sub uniuerso celo. Inter hec autem sciendum, quia quidam minus caute diuinam Scripturam considerantes, prius dixerunt celum et terram transire per ignem, quam iudicium fieri. Quidam uero affirmant, prius futuram resurrectionem,  deinde celi et terre innouationem. Sed et hos et illos minus cauta conspectio fefellit, quod Paulus manifestat, qui dicit: Dies Domini declarabit, quia in igne reuelabitur . Et Psalmista: Ignis in conspectu eius ardebit et in circuitu eius tempestas ualida . Simul enim Dominus ueniet ad iudicium, et mortui resurgent, et elementa igne soluentur, atque omnia, Deo iudicante per ignem, cum aduersarios ignis inuoluerit, et in infernum demerserit, atque electos ad regnum premiserit, tunc celum et terra noua apparebunt, quod nos quoque exemplo colligimus, qui hiemalium dierum reuolutionibus uernum tempus abundantiori solis lumine superius splendescere, uarietate florum  interius candescere uidemus. Hinc et Dominus in Euangelio regnum celorum estati comparat. Et locus, pristine subauditur uisionis, non est inuentus ab eis. Ac si diceret: Figura preterit, natura permanet. Hinc Paulus dicit: Preterit figura huius mundi . Possumus et per celum intelligere animas sanctorum. Per terram uero corpora illorum. Que non solum tunc incorruptionem corporis, uerum etiam incommutabilitatem mentis recepturi sunt, quando ab ea specie, quam nunc bahent, tanquam terram et celum transeuntes, in pulchriorem statum commutabuntur. Et locus pristine corruptionis et mutabilitatis non inuenietur in eis. Quasi enim iam non ipsi sunt, sed alii, dum a uetustate prime corruptionis in nouitatem transeunt  secunde regenerationis.

Et uidi mortuos magnos et pusillos stantes in conspectu throni. Magni sunt de quibus Dominus dicit: Qui fecerit et docuerit, hic magnus uocabitur in regno celorum . Pusilli qui simplicitatem uite seruant, nec altiora mysteria capere sufficiunt. Omnes enim hic generaliter comprehenduntur, quicunque in iudicium sunt uenturi in gloriam. uel magnos et pusillos possumus intelligere, reges et principes huius seculi cum suis sibi subiectis. Hi enim omnes et iusti scilicet et perfectiores, cum simplicioribus, et principes huius seculi cum suis sibi subiectis stabunt in die iudicii. Illi quidem ut remunerentur, isti uero ut damnentur. Et libri aperti sunt, et alius liber apertus est, qui est uite. Libri  aperti, duo sunt Testamenta, que in iudicio aperientur, quando singuli electorum manifeste uidebunt, quid ex his compleuerint, uel quid pretermiserint. Alius autem liber, qui est uite, Dominum Iesum Christum significat, qui uitam suis fidelibus tribuit. In illo enim libri, hoc est duo Testamenta, aperientur, quia in illo omnes actiones iusti considerabunt. uel libri aperti, opera iustorum significant, que in iudicio omnibus manifestabuntur. Nunc enim abscondita sunt iustorum opera, quia humanum uitare cupientes fauorem, omne opus suum in abscondito faciunt, tunc autem manifesta luce reuelabuntur. Unde Apostolus: ueniet Dominus et illuminabit abscondita tenebrarum, et manifestabit consilia cordium, et tunc laus erit unicuique a Deo . uel libri etiam intelliguntur conscientie que singulis inuicem manifestabuntur, quia quidquid unus cogitabit, ab altero facile intelligitur. Et iudicati sunt mortui ex his que scripta erant in libris secundum opera ipsorum. Id est, ex utroque Testamento iudicati sunt secundum quod ex his fecerunt aut non fecerunt. uel etiam ex comparatione operum sanctorum iudicabuntur reprobi, qui quasi in expansione librorum legunt bonum, quod agere noluerunt, considerantes uitam iustorum, quorum comparatione damnantur. Quapropter expedit illis ut in presenti uita actus eorum considerent, et deteriores usus conuersione immutent. Qui enim plenissime intelligere appetit, qualis est, debet nimirum  tales conspicere, qualis non est: et in bonorum forma metiatur, quanto ipse deserto bono deformis est.

Et dedit mare mortuos suos qui in eo erant. Hoc prius fiet quam libri aperiantur, et ex his mortui iudicentur secundum opera ipsorum. Quantum ad litteram pertinet, mare, flumina, et omnia stagna, suos qui in eis tenentur mortuos dabunt. Cui autem dabuntur, nisi uite? Tunc enim omnes resurrecturi sunt quacunque morte perempti fuerint, et quibuscunque locis absconditi. Altius autem mare, id est hic mundus in fluctuatione positus, dabit suos mortuos, generaliter scilicet bonos et malos producens. Iuxta quod Apostolus dicit: Omnes enim resurgemus. uel mortuos quos mare dabit, possumus intelligere  eos, qui uiui in aduentu Domini sunt reperiendi, qui utique subito mortui uite reddentur. Et mors et infernus dederunt mortuos qui in ipsis erant. Mors diabolum significat, de quo Paulus dicit: Inuidia diaboli mors introiuit in orbem terrarum . Infernus omnia membra diaboli. uel per mortem possumus intelligere simpliciter mortem carnis. Inferni autem nomine, loca significantur tenebrarum. Et mors itaque et infernus suos mortuos dabunt, hoc est diabolus et omnia membra eius. uel etiam omnia loca inferni, quoscunque per mortem corporis astrictos tenent, tunc uite restituent. Postquam autem omnes resurrexerint. Iudicatum est de singulis, pro eo quod est iudicabitur, secundum opera ipsorum. Hoc est, dabitur unicuique secundum opus suum.

 Et infernus et mors. Hoc est omnia membra diaboli cum capite suo. Missi sunt in stagnum ignis. Hoc est in profundam damnationem inferni. Recte autem per infernum omnes reprobi figurantur. uel quia ibi habitantes una cum inferno in quo habitant, una sunt domus: uel etiam quia imitantes opera diaboli, nunquam saturantur malis, sicut infernus nunquam dicit, Sufficit.

Et qui non est inuentus in libro uite scriptus. Hoc est, qui non est ante mundi constitutionem ad uitam predestinatus. Missus est in stagnum ignis. Liber quippe uite, sicut supra dictum est, ius diuinitatis intelligitur, id est Dei prescientia, in qua qui non fuerit preordinatus, in stagnum ignis mittetur. Hoc est reproborum hominum societati copulabitur.  Quod enim dicit, qui non est inuentus, nichil est aliud, nisi non preordinatus. Electi autem in hoc libro scripti qui ante mundi constitutionem sunt precogniti, et preordinati. Unde Apostolus: Quos presciuit et predestinauit . Et alibi: Sicut elegit nos ante mundi constitutionem .



CAPUT XXI.

Et uidi celum nouum et terram nouam. In predestinatione Dei omnipotentis que futura sunt iam transierunt, unde hic dicit se uidere celum nouum et terram nouam, atque addit: Primum enim celum et prima terra abiit. Quod qualiter sit uel iuxta litteram, uel etiam spiritualiter intelligendum, superius  dictum est. Abiit primum celum, et prima terra, hoc est per innouationem immutata sunt, et a pristina figura recesserunt. Iuxta illud Apostoli: Preterit figura huius mundi . uerum quod sequitur, et mare iam non est, utrum ad litteram, id est, ut mare cum fluminibus exsiccetur, possit intelligi, an etiam solummodo spiritualiter hoc dicatur dubium est. Terra enim aquarum coniunctione subsistit, quoniam et infra et extra et supra se aquas continet, ne naturali ariditate fatiscat, quoniam nisi aquis temperaretur, in cinerem redigeretur. Ideoque utrum maximo illo ardore mare cum fluminibus siccetur, an et ipsum uertatur in melius, non facile dixerimus. Quod et si factum fuerit per Dei potentiam, licet arida sit terra, satis subsistere  poterit. Quatuor siquidem sunt elementa, ex quibus duo sunt immutanda in melius, sicut hic dicitur, et Dominus in Euangelio manifestat, celum et terra transibunt, id est immutabuntur. Utrum autem mare uel ignis transeat, id est immutetur, Deus scit, licet hic legamus, et mare iam non est. Et alibi: Lumen lucerne non lucebit in ea. Hec enim qualiter fiant, cum illuc peruenerimus, melius sciemus.

Et ciuitatem sanctam Hierusalem nouam uidi descendentem de celo a Deo. Hec ciuitas sancta Ecclesia est, que idcirco ciuitas appellatur, quoniam a multis inhabitatur, et in quatuor mundi partes distenditur, habens habitatorem Deum. Hinc Paulus dicit: Templum Dei sanctum est, quod estis uos . Sancta dicitur, quia quotidie per baptismum sanctificatur. uocatur quoque Hierusalem, que uisio pacis interpretatur, quia ad hoc laborat, ut uisionem Dei in celestibus percipiat. Noua dicitur, quia a uetustate peccati exuitur. Peccati enim perpetratio ad ueterem Adam pertinet. Et ideo dum Ecclesia a peccato originali mundatur, a uetustate peccati ad nouitatem uenit. Unde Apostolus: Exspoliantes uos ueterem hominem, induite nouum, qui renouatur in agnitione Dei . Idcirco autem ciuitas hec a Deo descendere dicitur, quia ab exordio sui iam cum capite suo descendit, cum quo, et per quod sursum ascendit, unde idem Dominus dicit: Nemo ascendit in celum, etc. Aliter: In hoc de celo descendere dicitur, quia celestis est gratia, quod Deus  eam fecit Ecclesiam, iuxta illud: Ego Dominus faciens te. Quidquid enim habet in fide, spe, et caritate, ceterisque uirtutibus et baptismo, desuper datum est illi. Unde Iacobus: Omne datum optimum, et omne donum perfectum desursum est, descendens a Patre luminum . Paratam, id est fide ceterisque uirtutibus ornatam, ut mereretur fieri sponsa. Sicut sponsam ornatam uiro suo. Duo dicit, sponsam et uirum, in quo subintelligitur uxor, quia consuetudo est sancte Scripture, ut sponsos appellet uiros, et sponsas uxores; unde est: Egrediatur sponsus de cubili suo, et sponsa de thalamo suo , et Sephora ad Moysen: Sponsus sanguinum tu mihi es . In Euangelio quoque ab angelo dicitur:  Ioseph autem uir eius . Et in lege: Si inuenerit uir puellam in agro desponsatam, et dormierit cum ea, morte moriatur, quia humiliauit uxorem proximi sui . Sponsa itaque nunc est sancta Ecclesia, per fidem, spem et dilectionem: sed tunc erit uxor quando ad amplexus uiri, id est ad contemplationem Dei omnipotentis peruenerit. Quod quotidie quidem in singulis agitur electis, generaliter autem in fine complebitur, cum omnes in commune audierint: uenite, benedicti, Patris mei , etc. Ornatam dicit, id est omnibus uirtutibus compositam, iuxta illud Psalmiste: Astitit regina a dextris tuis in uestitu deaurato .

Et audiui uocem magnam de throno dicentem. Thronus hic intelliguntur angeli, et homines sancti,  in quibus habitat Dominus. Ideoque hec uox magna, uox intelligitur Dei omnipotentis. Que idcirco magna dicitur, quia de magnis loquitur, dicens: Ecce tabernaculum Dei cum hominibus. Magna est enim Dei gratia, ut homines illius fiant tabernaculum, cuius magnitudinem non capit mundus. Tabernaculum Dei cum hominibus, id est, ipsi homines sunt tabernaculum Dei. Ioannes in hoc loco typum tenet sancte Ecclesie, que audit uocem dicentem: Ecce tabernaculum Dei cum hominibus, quando per internam inspirationem seipsam cognoscit esse Dei tabernaculum. Et habitabit cum illis. Id est cum illis qui tabernaculum Dei esse meruerunt. Unde ipse apostolis dicit: Ecce ego uobiscum sum omnibus diebus . Et ipsi populus eius erunt. Iuxta  illud: Hereditas mea Isrel. Et ipse Deus cum eis erit. Habitans in eorum fide et dilectione, sicut ipse dicit: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Unde et idem Ioannes in Epistola sua ait: Qui manet in dilectione, Deus in eo manet. Et ipsorum Deus est omnipotens Deus, cum quibus habitare dignatur, unde Psalmista: Dominus pars hereditatis mee . Et ipse in lege loquitur dicens: Filiis autem Leui non dabitis possessionem. Ego enim hereditas illorum. Quando enim homo peccando recedit a Deo, non est Dei populus, nec Deum possidet. Dum autem penitendo reuertitur ad Deum, populus Dei est, quia possidet Deum, et possidetur a Deo.

 Et absterget Deus omnem lacrymam ab oculis eorum. Hec uerba non ad presentem uitam luctu et lacrymis plenam pertinent, sed ad futuram; quando omnis luctus auferetur a fidelibus, et perpetuum gaudium possidebitur, iuxta illud: Beati qui lugent, quoniam ipsi consolabuntur . Intuendum autem quid sit quod omnem lacrymam ab oculis sanctorum dicit auferendam, cum sufficere potuisset, si diceret: Absterget lacrymam ab oculis eorum. Sed sciendum quia diuerse sunt qualitates lacrymarum, quibus in hac uita affliguntur electi, aliquando scilicet propter timorem tormentorum, ne uidelicet merito iniquitatis sue penis tradantur ultricibus; aliquando uero propter amorem et consortium supernorum  ciuium. Postquam enim ueniam peccatorum consequuntur, iterum incipiunt flere, non iam quia timent damnari, sed quia differuntur a regno. Aliquando quoque deplorant aliorum peccata, sicut Samuel flebat Saul, eo quod penituisset Dominum, quod constituerit eum regem super Isrel. Et sicut Paulus flebat Corinthios, qui post fornicationem et idololatriam, non egerunt penitentiam. Omnem ergo lacrymam ab oculis electorum Dominus absterget, quia neque timore arctabuntur penarum, neque iam differuntur a regno, quod presentialiter possidebunt, neque etiam aliorum peccata deflebunt, quia iusto Dei iudicio damnatis reprobis, nullus deinceps peccare poterit. Et mors ultra non erit. Postquam enim omnes a mortuis resurrexerimus, in electis iam  ultra mors non erit, neque corporis neque anime. Primus namque homo ea lege conditus est in paradiso, ut nisi peccasset, immortalis mansisset, et completo electorum numero, ab illo paradiso terreno absque mortis interuentu transiret ad patriam celestem; sic autem est conditus, ut si peccaret, mori potuisset. Que mors, qui eam per peccatum incurrit, destructa est per Domini mortem. Ideoque locum in electis non habet, postquam omnes ad uitam resurgemus, tales effecti, ut deinceps neque mori neque peccare possimus. Neque luctus, erit in illa Ecclesia, quia, ut superius dictum est, multis modis fit in presenti. Neque clamor, neque dolor erit ultra. Clamor in hoc loco intelligitur querela praue suggestionis. Prius enim quam peccaret homo, in magna  quiete erat, omniaque membra sibi subiecta et nullo modo in aliquo repugnantia possidebat; sed postquam peccauit, statim clamorem praue suggestionis contra se exsurgentem sensit, uidensque mulierem concupiuit; factumque est Dei iusto iudicio, ut qui noluit esse subiectus Deo, non posset habere membra sibi subiecta. Hunc clamorem deinceps omnes sustinemus, quo laborare se ostendit Paulus, dicens: uideo aliam legem in membris meis , etc. Semper fit enim hic clamor, quia semper caro spiritui resistit. Sed cum corruptibile hoc induerit incorruptionem, et mortale hoc induerit immortalitatem, cessabit clamor tumultuari contra electos, qui eos in hac uita quiescere non sinebat. Ibi enim cessabit omnis praua suggestio, ibi nulla erit carnis delectatio.  Sed et dolor post hec non erit, quia uidelicet caro electorum ultra spinas et punctiones peccatorum pro quibus dolere debeant, non generabit. Quia prima abierunt, quia in presenti seculo hec omnia sustinent, sed cum innouata celum et terra fuerint, tunc electi innouabuntur, et nequaquam preteritas passiones sustinebunt.

Et dixit qui sedebat in throno, id est Deus omnipotens, qui presidet sue Ecclesie: Ecce noua facio omnia. Ea scilicet que superius dicta sunt, inter que etiam celum et terra innouabuntur. Et dicit mihi: Scribe. In corde tuo, uel etiam litteris commenda, ut ad notitiam perueniat posterorum, Sed quod Ioanni dicitur, ad omnem Ecclesiam pertinet, que  in tabulis cordis carnalibus uerba Dei scribere uidetur. Hec uerba, que ab initio istius libri diuinitus tibi sunt ostensa, fidelissima et uera sunt, quia a Deo uero processerunt, ac si diceret: Eo in cordis memoria arctius deprimantur, que loquuntur, quo de tota fidei summa, de tota spei fiducia proferuntur.

Et dixit mihi: factum est. Pro eo quod est fiet, id est, complebuntur omnia que superius sunt dicta, siue de remuneratione iustorum, seu de damnatione reproborum Quia enim hec omnia tempore suo pro certo complebuntur, quasi iam facta sint Dei omnipotentis uoce firmantur, in cuius presentia omnia futura presentialiter manent, unde est: Qui fecit que uentura sunt. Ego sum et , initium et finis. Non  quod initium habeat in tempore uel finem, sed quia ab illo cuncta sumpserunt initium, et in ipso resument terminum. De quibus satis supradictum est. Quod autem Dominus hoc iam tertio per angelum in hac Apocalypsi ita nomen suum inculcat dicens: Ego sum et , duo per hoc factum, quedam nobis insinuat: unum scilicet per quod intelligamus, neque ad angelum proprie, neque ad Ioannem pertinere que in hac reuelatione continentur; aliud uero quod scire possimus, ipsum esse Deum ante tempora et hominem in fine seculorum. Ego sitientibus dabo fontem aque uiue gratis. Sitientibus, id est esurientibus iustitiam, promittitur fons aque. De quibus Dominus dicit: Beati qui esuriunt et sitiunt iustitiam . Fons autem aque uiue inseparabilis Trinitas  intelligitur. Pater enim fons, Filius fons, Spiritus sanctus fons. Unde Psalmista dicit: Apud te est fons uite. Sitientibus ergo Deum, seipsum dabit in remunerationem, in cuius contemplatione erit refectio eterne satietatis. Quo fonte Psalmista satiari desiderans, dicebat: Sitiuit anima mea ad Deum fontem uiuum . De quo fonte dicit: Qui biberit, uitam habebit. Habendo enim Deum, habebit uitam eternam, que est Deus, unde ipse dicit: Hec est uita eterna , etc. Gratis iste fons datur fidelibus, hoc est, sine ullis precedentibus hominum meritis.

Qui uicerit diaboli tentamenta, incentiua carnis sue, aduersitates prauorum hominum, possidebit hec, que superius dicta sunt, id est Deum omnipotentem,  carnis immortalitatem et incorruptionem. Et ero illi Deus, id est eterna satietas et remuneratio. Et ipse erit mihi filius, qui credendo in Deum efficiuntur fideles filii Dei; hic quidem per fidem, illic autem per manifestationem. Unde idem Ioannes in Epistola sua ait: Charissimi, nunc filii Dei sumus, et nondum apparuit quid erimus. Scimus autem, quia cum apparuerit, similes ei erimus, et uidebimus eum sicuti est .

Timidis autem et incredulis, et exsecratis, et homicidis. Timidos possumus eos intelligere, quia uoluntas erat ut crederent in Christum, uerum uidentes diuersa tormentorum genera, fidelibus preparata, timore concussi recedebant a fide Christi. Quidam  autem etiam post fidem Christi, et baptismum, uel terroribus concussi, uel blandimentis illecti, timentes penas recedebant a fide.

Quorum pars erit in stagno ardenti. Id est in damnatione perpetua. Sunt etiam timidi in pace Ecclesie, qui metu principum et secularium hominum bonum operari metuunt. De talibus dicitur: Illic trepidauerunt timore ubi non erat timor .---Cum incredulis, id est cum paganis; et cum exsecratis, id est cum incredulis Iudeis, uel falsis Christianis, qui sunt exsecrandi a Deo, id est ualde abominabiles. Unde est: uirum sanguinum et dolosum abominabitur Dominus .---Et cum homicidis, id est quocunque modo hominem interficientibus, uel odio seipsos iugulantibus. Unde est: Qui odit fratrem suum homicida  est .---Et fornicatoribus, id est cum idolis seruientibus, seu immunditiam carnis sectantibus, uel etiam plus creaturam quam Creatorem diligentibus, et diuitias ultra modum amantibus. Unde Paulus: Et auaritia que est idolorum seruitus . ---Et ueneficis, id est magis, qui incantationes peragebant. Siue etiam ueneficos, id est maleficos, possumus eos intelligere, qui humana potestate aliis dominantur. Unde in Euangelio: Reges gentium dominantur eorum , et qui potestatem habent super eos, uenefici uocantur, id est malefici.---Et idololatris, qui simulacra hominum mortuorum, uel etiam imagines rerum quarumdam, pro Deo uenerantur.---Et omnibus mendacibus. Nominatis superius per ordinem singulorum auctoribus uitiorum, ad extremum intulit, et  omnibus mendacibus: ubi cum dicit omnibus, ostendit multa esse genera mendaciorum. Nam beatus Augustinus octo dicit esse genera mendaciorum, sed tamen nullum est mendacium quod peccato careat, unde scriptum est: Os quod mentitur, occidit animam . Et iterum: Perdes omnes qui loquuntur mendacium . Nonnulli enim dicunt non esse peccatum, si pro ueritate aut iustitia proferunt mendacium, sicut legimus factum in Aegypto de obstetricibus, que ad Pharaonem reuerse, et increpate cur uiuificarent paruulos, quos iusse fuerant interficere, mentite sunt dicentes: Non sunt Hebree mulieres sicut Aegyptie, sed ipse habent obstetricandi scientiam . Unde et Scriptura refert: Quamobrem edificauit illis Deus domum. Nunquid ergo  peccatum fuit illud mendacium, pro quo mercedem acceperunt a Deo? Fuit quidem peccatum, sed tamen opere misericordie est purgatum, unde et Deus edificauit illis mansiones, id est multitudinem filiorum dedit illis, quia aliorum filios uiuificauerant. Similiter legimus factum et in Raab meretrice, que nuntios Iosue abscondit, et inquirentibus de eis respondit: Fateor quidem, uenerunt ad me, sed cum clauderetur porta, et illi pariter exierunt . Quia opus misericordie circa eos exhibuit, et a morte eos liberauit, postea meruit pertingere ad unius Dei cognitionem, et inter Isrelitas connumerari, quia peccatum illud mendacii purgauit opus pietatis et misericordie. Peius enim fuisset si eos perderet ad  mortem, quam quod eos negauit, et mentita est. Unum sane debemus retinere, nullum genus mendacii inultum remanere, quod hic laxatum non fuerit penitentia, aut aliquo pietatis opere. Omnium enim istorum qui sunt superius connumerati, pars eorum erit in stagno ardenti et sulphure, id est in profunda inferni damnatione, ubi sunt simul ignis et sulphur. Quod est mors secunda, id est corporis et anime. Prima enim mors fit in anima per peccatum, secunda autem intelligitur in anima et corpore. Sequitur:

Et uenit unus de septem angelis habentibus phialas plenas septem plagis nouissimis. Per septem angelos, sicut superius dictum est, uel uniuersalis Ecclesia intelligitur, uel omnes predicatores, propter septiformem  Spiritum quo Ecclesia instruitur et doctores erudiuntur. Sepe enim dictum est septenarium numerum uniuersitatem ostendere, quia omne presens tempus septem diebus uoluitur, unus ergo ex septem angelis qui ad Ioannem uenit intelligitur Dominus iehsu Christus, qui est secundum prophetam magni consilii angelus, id est nuntius paterne uoluntatis, unus est ex angelis, quia caput est omnium electorum, et per assumptionem humanitatis illis est coniunctus in utero uirginis. uenit ergo per incarnationis mysterium, qui ubique erat per diuinitatis potentiam. Isti angeli, hoc est predicatores quorum caput est Christus, habent phialas plenas septem plagis nouissimis, hoc est ipsi sunt pleni diuina predicatione, qua quidam auditorum uulnerantur ad  salutem, quidam autem ad sui perniciem. Bene autem ipse plage nouissime dicuntur, quia in nouissima huius seculi hora, id est ab incarnatione Domini usque ad finem mundi immittuntur.

Et locutus est mecum, dicens: ueni, ostendam tibi sponsam uxorem Agni. Ioannes in hoc loco significat Ecclesiam, cui loquitur Deus per occultam inspirationem in mente dicens: ueni, passibus fidei, et passibus amoris et ostendam tibi sponsam uxorem Agni, id est tibi ipsi manifestabo, qualis nunc sis per fidem, et qualis postea futura es, cum ad Dei ueneris contemplationem. Duo autem dicit, sponsam et uxorem: quia sicut superius que nunc est sponsa per fidem et dilectionem, erit tunc uxor, cum ad amplexus sui peruenerit uiri: uir enim Ecclesie Deus est, unde  Salomon dicit: Non est uir in domo sua .

Et sustulit me in spiritu in montem magnum et altum. Hic manifeste ostenditur quod Ioannes non corporeis oculis hanc intuitus est uisionem, sed spiritu, hoc est mentis oculis ad contemplanda celestia mysteria est eleuatus. Mons magnus et altus, in quo dicit se eleuatum, Christus intelligitur. De quo Daniel dicit: Quia lapis precisus de monte sine manibus, creuit in montem magnum, et repleuit uniuersam terram . Ipse quoque de se dicit: Non potest abscondi ciuitas supra montem posita . Magnus est iste mons, quia totum mundum replet. Altus, quia ita est homo, ut sit etiam Deus uerus.  De hoc monte Isaias dicit: In nouissimis diebus erit mons domus Domini preparatus in uertice montium, id est Christus princeps omnium electorum. Quamobrem? Quia angelus et mons Christus, et in Ioanne Ecclesia intelligitur. Angelus Ioannem ducit in montem, hoc est Christus Ecclesiam suam super semetipsum constituit. Recte ergo Christus et angelus et mons dicitur, quia nuntius Ecclesie apparens ad celestem patriam inuitat electos, et ipse eamdem Ecclesiam super se portando ad celestia subleuat.

Et ostendit mihi ciuitatem sanctam Hierusalem descendentem de celo a Deo habentem claritatem Dei. Ciuitas Ecclesia est, Deum habens habitatorem. Que sancta dicitur, quia quotidie per baptismum sanctificatur Ierusalem quia ad hoc laborat, ut ad uisionem  patrie celestis perueniat. De celo descendit, quia omne quod habet bonum celitus datum est illi per Dei gratiam, unde Iacobus: Omne datum optimum, et omne donum perfectum desursum est, descendens a Patre luminum . uel etiam sicut supra dictum est, in capite suo descendet de celo, quia eam in utero uirginali coniunxit, unde Apostolus: Desponsauit sibi Christus Ecclesiam non habentem maculam aut rugam. Claritatem Dei habet, quia a Filio Dei illuminatur, qui illuminat omnem hominem uenientem in hunc mundum . Unde et ipse apostolis dicit: Ego sum lux mundi . Unde sequitur: Et lumen eius simile lapidi pretioso tanquam lapidi iaspidis. Dicitur, quia dum electos suos illustrat, eterne uiriditatis pabulo nutrit; lapis enim iaspis,  uiridis est coloris, et ideo non inconuenienter per lapidem iaspidem, uisio intelligitur sancte Trinitatis, ad quam anime sanctorum pertingere desiderant, ueluti animalia uirentia queque perquirunt. Hinc ipse dicit: Per me si quis introierit saluabitur , et ingredietur per fidem, et egredietur a fide ad spem, e.t pascua inueniet eterne satietatis. Unde et Psalmista dicit: Dominus pascit me, et nichil mihi deerit: in loco pascue ibi me collocauit .---Sicut crystallum. Per crystallum uero intelligitur premium superne remunerationis, que in ipsa uisione Dei complebitur. Quasi enim aqua in crystallum uertitur, dum premium ex aqua et spiritu renatorum ipsa Dei contemplatio efficitur. Nam et si bene perpendimus, quod significat iaspis, hoc et crystallum,  quia remuneratio sanctorum nichil aliud erit, nisi presens Dei uultus.

Et habebat murum magnum et altum. Murus Ecclesie est Christus, de quo Isaias ait: In illa die cantabitur canticum istud in terra Iuda: Urbs fortitudinis nostre Sion saluator, ponetur in ea murus . Ipse est etiam magnus, de quo Psalmista: Dominus in Sion magnus . Altus quoque est, quia a Patre super omnia sublimatus, et Deus quoque etiam per humanitatem est constitutus. Ipse quoque est murus, hoc est defensio et protectio Ecclesie sue. uel etiam murus generaliter ipsa Ecclesia intelligitur, que murus appellatur propter firmitatem fidei et constantiam uirtutum. Magnus  est iste murus, quia Ecclesia ex multis constat fidelibus, et per quatuor mundi climata dilatatur. Altus quoque est, quia corpore inhabitat terram, mente autem possidet celum. De quo bene subditur: habentem portas duodecim. Per duodecim quippe portas duodecim intelliguntur apostoli. Et per duodecim apostolos, omnis ordo doctorum, per quorum ministerium intramus Ecclesiam. Ipsi enim nos baptizant, et docentes per fidem Ecclesie portis nos introducunt. De quibus adhuc subinfertur: et in portis angelos duodecim. Id est in apostolis omnes doctores subiecti, sicut sunt presbyteri et ceteri minoris ordinis Ecclesie prepositi: qui et si magna non ualent, tamen minora que acceperunt, fideli populo nuntiare non desistunt. De quibus in Zacaria  legitur: Labia sacerdotis custodiunt scientiam, et legem requirunt ex ore eius, quia angelus Domini exercituum est . In duodecim ergo portis, duodecim angeli consistunt, quia doctores Ecclesie fidem et uestigia apostolorum sequuntur. Et nomina scripta que sunt nomina duodecim tribuum filiorum Isrel. Filios Isrel non debemus intelligere carnaliter duodecim filios Iacob, quorum fuit reproba uita, sicut Scriptura manifestat, sed patres spiritales, ex eius progenie descendentes, sicut fuit Isaias, Ieremias, ceterique prophete, quorum nomina scripta sunt in portis, quia memoria illorum in fide continetur apostolorum. Quod enim isti annuntiant factum, illi predixerunt futurum. Quia ergo eadem que illi predixerunt annuntiant, memoriam  illorum in suis cordibus se habere insitam demonstrant. Siue etiam in duodecim filiis Isrel possumus intelligere omnes gentes, sicut in duodecim apostolis intelligimus omnem ordinem predicatorum. In duodecim ergo portis nomina duodecim filiorum Isrel scripta sunt, quia in fide et dilectione apostolorum, omnes gentes consistunt. Hinc Paulus dicit: Epistola nostra uos estis scripta in cordibus nostris . Ab oriente porte tres. Per orientem populus intelligitur Iudeorum, de quo Christus est exortus qui est uerus sol iustitie illuminans corda credentium. Ibi enim fuerunt primum porte tres, hoc est fides sancte Trinitatis, in illis primum annuntiata est a prophetis et ceteris iustis, qui per Spiritum illuminati, fidem sancte Trinitatis cognouerunt,  unde Isaias dicit audisse se cherubim clamantia: Sanctus, sanctus, sanctus . Sed quia in trinitate personarum intelligitur una maiestas, cum pluraliter premisissent, Sanctus, sanctus, sanctus, unitatem substantie attendentes adiungunt, Dominus Deus sabaoth. Similiter et Psalmista premittens: Benedicat nos Deus Pater, benedicat nos Deus Filius, benedicat nos Deus Spiritus sanctus, trinitatem personarum conuertit ad unitatem maiestatis, dicens: Et metuant eum omnes fines terre . Ab aquilone porte tres. Per aquilonem intelliguntur gentiles, in figura infidelitatis, et ignorantie positi, sicut fuerunt patres nostri. Ibi quoque sunt porte tres, quia et gentiles per doctrinam apostolorum  ceterorumque predicatorum edocti, fidem sancte Trinitatis perceperunt. Et bene quidem primum ab oriente porte tres, deinde ab aquilone commemorantur, quia prius Iudei crediderunt, deinde gentiles, qui ante erant in aquilone, qui est frigidissimus et durissimus uentus, habentes diabolum, qui dicit: Ponam sedem meam ad aquilonem.---Et ab austro porte tres. Per austrum claritatem fidei intelligimus, que in toto orbe terrarum lucet: quia dum sol in austro, id est in medio centro celi figitur, totum mundum illuminat, significans Christum, qui luce fidei claritatis sue illuminat uniuersam Ecclesiam. In austro itaque porte tres sunt, quia fides sancte Ecclesie splendore sancte Trinitatis illuminatur baptizata in nomine Patris et Filii et Spiritus sancti. Et ab occasu  porte tres. Per occasum nouissimam mundi etatem accipiamus, in qua per Eliam et Enoch, ceterosque predicatores, eadem fides sancte Trinitatis per quadripartitum orbem diffundetur, Iudeos atque gentiles pariter complectens. Duodenarius enim numerus portarum, qui per quatuor mundi partes sub ternario comprehenditur, ad ministerium pertinet duodecim apostolorum, per quos fides sancte Trinitatis per quadripartitum orbem diffusa est.

Et murus ciuitatis habens fundamenta duodecim. Murus ipsa est ciuitas, que habet duodecim fundamenta, quia in apostolorum et prophetarum doctrina consistit. Quorum fundamentorum fundamentum Christus est, de quo Paulus dicit: Fundamentum aliud nemo potest ponere preter id quod positum  est, quod est Christus iehsu . Quando enim singulariter fundamentum enuntiatur, ipse Christus intelligitur, super quem omnis edificatio Ecclesie constituitur: Quando enim pluraliter, patriarche, apostoli, ceterique doctores. Unde idem Apostolus dicit: Iam non estis hospites et aduene, sed estis ciues sanctorum et domestici Dei superedificati super fundamentum apostolorum et prophetarum . Sic ergo fundamentum apostoli ceterique doctores intelliguntur, in uno fundamento Christo fundati; ipse enim est fundamentum fundamentorum, sicut est Rex regum et Dominus dominantium. Ad hoc enim pertinet quod etiam, nominatis fundamentis, agni nomen non siluit, sed ait: Et in ipsis duodecim nomina duodecim apostolorum et agni.  Et in ipsis fundamentis, hoc est in fide patriarcharum et apostolorum, nomina duodecim apostolorum, quia uidelicet quisquis in Ecclesia reginem suspicit, locum apostolorum tenet, quorum doctrinam et actus imitatur. Et ut absolutius hoc sit, dicamus fundamenta, patriarchas esse et prophetas, in quibus nomina duodecim apostolorum sunt, quia fidem quam perceperunt apostoli, habuerunt et illi: et quem isti crediderunt in carne uenisse, illi prenuntiauerunt uenturum. Hinc Psalmista dicit: Fundamenta eius in montibus sanctis . Montes quippe ipsi sunt patriarche et prophete, super quos Noui Testamenti doctores fundantur, quia eorum fidem imitantur. Tanquam, scilicet fundamentum  super fundamenta, quia et ipsi montes fundamenta esse noscuntur.

Et qui loquebatur mecum, habebat mensuram arundineam auream, ut metiretur ciuitatem. Hic angelus typum filii Dei tenebat, quia omnia mensura et numero disponit. Nam per arundinem, diuinam debemus intelligere predicationem; quia enim arundine scribitur, recte per arundinem Scriptura sancta intelligitur, ab efficiente uidelicet illud quod efficitur. Hac itaque arundine, id est diuino eloquio tangit et illuminat Deus corda fidelium, ibique perpendit et metitur facta singulorum atque profectus: dum alii tribuit sermonem sapientie, alii genera linguarum etc. Que mensura arundinea aurea dicitur, propter claritatem diuine sapientie, que in plerisque  locis auro figuratur. Unde est; Accipite sapientiam sicut aurum. Hac itaque arundine metitur ciuitatem, id est uniuersalem Ecclesiam. Et portas eius, id est doctores et prepositos Ecclesie. Et murum, ciuitatis, in quo nichil aliud quam ipsa ciuitas intelligit.

Et ciuitas in quadro posita est. In quadrata figura, non aliud latus maius est, aliud minus, sed cuncta simul quatuor latera, equali spatio tenduntur. Per hec autem quatuor latera, debemus intelligere, spem, fidem, caritatem et operationem, que equalia sunt: quia unusquisque fidelis quantum credit tantum sperat, tantum amat et operatur. Similiter quantum sperat, tantum credit, tantum amat et operatur. Iterum, tantum amat quantum credit,  quantum sperat, quantum operatur. Tantum operatur quantum credit, quantum amat, quantum sperat. Bene autem Ecclesia in quadro posita esse memoratur, quia est robusta per fidem, longanimis per spem, ampla per caritatem, efficax per operationem. Habent etiam singuli fidelium fidem, qua credunt que uidere non possunt, Deum scilicet trinum in personis et unum in maiestate. Habent et spem, quia sperant posse se pertingere ad illud quod necdum uident. Habent quoque caritatem, id est Dei et proximi dilectionem. Quibus uirtutibus, ut perfecta sit uita illorum, adiungitur operatio, sine qua fides mortua est, unde Iacobus apostolus: Fides sine operibus otiosa est . Siue etiam per quatuor latera ciuitatis, possumus intelligere quatuor uirtutes  principales, prudentiam uidelicet, temperantiam, fortitudinem atque iustitiam. Que ita debent esse in electis, ut una alteram non excedat. Prudentia quippe est scientia in appetendis bonis et uitandis malis. Cui debet coniungi seu cequari temperantia, quia non est perfecta prudentia, nisi studeat homo semetipsum temperare, et a uoluptatibus istius seculi retrahere. Quod cum fecerit, debet habere fortitudinem, ut illud quod intelligit, opere perficiat. Deinde etiam debet possidere iustitiam, quatenus actus suos ita temperet, ne nimis iustus et plusquam oporteat sapiens sibi uideatur. Longitudo eius tanta est quanta et latitudo. Repetit quod supradictum est, quia quadrata figura ex omni  parte equalis est. Tanta est itaque longitudo quanta et latitudo: quia quanta est fides, tanta est spes, tanta caritas, tanta nichilominus et operatio. Quantum enim credimus, tantum amamus, et quantum amamus, tantum de spe presumimus; et in quantum per spem ad superna erigimur, tantum per dilectionem circa Deum et proximum extendimur, tantumque ipsam fidem, spem et caritatem operibus exornare studemus. Similiter unusquisque tantum prudens est, quantum temperans, fortis et iustus. Tantum temperans, quantum prudens fortis et iustus. Tantum fortis, quantum prudens, temperans et iustus. Tantum iustus, quantum prudens, temperans, fortis fuerit. Et mensus est ciuitatem de arundine aurea per stadia duodecim millia. Iam ciuitas  Ecclesia intelligitur, arundo doctrina euangelica. Porro per stadia duodecim millia omnes exprimuntur laborantes in Ecclesia. Per stadium quippe illud intelligitur quod in stadio agitur, id est, per locum labor et premium laborantium. Hinc Paulus dicit: Nescitis quod hi qui in stadio currunt, omnes quidem currunt, sed unus accipit brauium . Laborant itaque electi in stadio, hoc est, in labore presentis uite, ut brauium superne retributionis possint percipere. Nam et per duodecim millia summa electorum exprimitur. Duodenarius enim numerus idcirco perfectus habetur, quia ex denario et binario constat; denarius pertinet ad decem precepta legis: binarius ad duo dilectionis precepta, in quibus tota lex pendet et prophete. Siue idcirco perfectus habetur,  quia ex partibus septenarii conficitur que sunt tria et quatuor. Ternarius enim ad fidem sancte Trinitatis refertur; quaternarius ad quatuor Euangelia. Millenarius quoque perfectus numerus ostenditur, quia denarii numeri quadratum solidum reddit; decies enim centeni fiunt mille. Atque idcirco millenarius numerus perfectus est. Unde dicitur: uerbi quod mandauit in mille generationes, per quas generationum uniuersitas exprimitur. Quia igitur duodenarius siue millenarius numerus in sacro eloquio pro perfectione ponitur, recte in duodecim millibus summa perfectionis illorum exprimitur, qui decalogum legis cum dilectione Dei et proximi implent, fidemque sancte Trinitatis custodiunt, et hoc secundum auctoritatem quatuor  Euangeliorum. Hos metitur Deus omnipotens arundine, quia unicuique secundum capacitatem sui intellectus distribuit dotcrinam scientie. Omnes tamen quos tangit in his que acceperunt perfectos ostendit; et unusquisque quod non accepit in se, per caritatis studium possidet in altero, ut ex multis membris unum efficiatur corpus. uel, sicut supradictum est, alii tribuitur sermo scientie, alii genera linguarum, etc. Et hi licet non equaliter, quia ut Dominus dicit: In domo Patris mei mansiones multe sunt , tamen omnes superne remunerationis premium percepturi sunt. Sed cum miro consilio auctor et dispensator noster huic illa largiatur, que alii de negat, extra mensuram arundinis egredi non uidetur.  Quisquis posse plus quam accepit conatur, inde plerumque amittit; et hoc quod poterat, quia audacter ea que contingere non ualet, arripere festinat. Nam et membrorum nostrorum tunc ministeriis bene utimur, cum sua eis officia distincta seruamus. Lucem enim oculis cernimus, uocem uero auribus audimus. Si quis autem mutato ordine, officia deserit, ad aliena non assurgit. Et longitudo et latitudo et altitudo eius equalia sunt. Hec est illa soliditas quadrate figure, de qua superius dixit: Et ciuitas in quadro posita erat. Longitudo pertinet ad fidem, altitudo ad spem, latitudo ad caritatem, de qua scriptum est: Latum mandatum tuum nimis . Siue etiam longitudo pertinet ad longanimitatem, altitudo ad contemplationem; latitudo sine dubio caritatem  designat, que in tantum lata est, ut non solum ad amicos, sed etiam usque ad ipsos perueniat inimicos. Iuxta illud: Diligite inimicos uestros, benefacite his qui oderunt uos . Longitudo itaque ciuitatis, et latitudo atque altitudo eius, equalia sunt, quia quantum patiens fuerit mens per longanimitatem, tantum lata erit per amorem: et quantum patiens fuerit per longanimitatem, quantumque lata per amorem, tantum erit et alta per contemplationem; unusquisque ad altiora per contemplationem erigitur, inquantum semetipsum humiliat in toleranda mala proximorum. Longitudo itaque Ecclesie latitudo et altitudo, equalia sunt, quia inquantum longanimis est inter aduersa, inquantum caritate erga omnes dilatata, intantum  est alta per contemplationem.

Et mensus est murum eius centum quadraginta quatuor cubitorum. Hec summa quadraturam duodenarii numeri continet; duodecies enim duodeni, centum quadraginta quatuor fiunt; centenarius numerus perfectionem significat. Unde in Euangelio Dominus: Qui reliquerit domum, uel fratres aut sororem, etc., usque centuplum accipiet , id est perfectionem mentis consequetur, ut ea que amisit semel, ultra repetere nolit. Quadragenarius quoque numerus in Scriptura sacra multimoda ratione habetur perfectus: siue propter Domini ieiunium, quadraginta diebus peractum, siue propter decalogum legis, et quatuor Euangelia, in quibus perfectio decalogi continetur.  Quaternarius similiter consecratus est, propter quatuor flumina paradisi, uel quatuor libros Euangelii, seu etiam propter quatuor mundi partes, uel quatuor uirtutes principales. Quia autem in cubitu manus est, recte per cubitum operatio manus exprimitur. Muri autem ipsa est ciuitas. Mensus est itaque angelus muros ciuitatis centum quadraginta quatuor cubitis, quia omnipotens Deus perpendit et considerat, quantum singuli electorum, per auctoritatem quatuor Euangeliorum, laborant in legis decalogo, quantamque perfectionem mentis consequuntur, ut ad societatem angelorum peruenire possint, unde sequitur: Mensura hominis que est angeli. Quantum ad litteram pertinet, hic ostenditur ipsum angelum, qui hec ostendebat Ioanni in figura hominis apparuisse:  quantum autem ad altiorem pertinet intellectum, mensura hominis, que est angeli, intelligitur recte ipse angelus, qui Ecclesiam metitur, quia uidelicet gloria angelorum et hominum in celesti beatitudine equalis erit. Unde in Euangelio ipse dicit: Neque nubent neque nubentur, sed erunt sicut angeli Dei in celo . uel ideo mensura hominis, que est angeli, dicitur, quia quot angeli remanserunt in celo post casum archangeli, tot homines de terris sunt ascensuri in celos.

Et erat structura, id est edificatio, muri eius ex lapide iaspide. Iaspis lapis uiridis est coloris, atque Dominum Iesum Christum significat, qui est refectio sanctorum animalium. In contemplatione enim Dei omnipotentis erit summa electorum perfectio, et  eterna satietas, iuxta illud Psalmiste: Dominus pascit me et nichil mihi deerit, in loco pascue ibi me collocauit . Siue etiam per lapidem iaspidem, electi exprimuntur, quorum fides nunquam marcescit, sed in uiriditate operationis constat. Ex lapide ergo iaspide structura ciuitatis efficitur, quia prius in Ecclesia fundamentum Christi constituitur, cui etiam omnes fideles superponuntur, iuxta illud Apostoli: Ad quem accedentes lapidem uiuum, et ipsi tanquam lapides uiui superedificamini domos spirituales . Nam sicut in muri edificatione primo ponuntur lapides magni et quadrati, qui alios super se positos portant, qui et ipsi iterum alios portant, sicque omnis edificatio construitur usquequo ad ultimum lapidem perueniatur, qui cum  portetur ab omnibus, ipse neminem portat. Ita in fundamento Ecclesie, primo positi sunt apostoli, deinde martyres, deinde confessores, uirgines, uidue, ceterique sancti, qui se omnes inuicem portant, passiones sue mentis libentissime tolerantes, iuxta illud Apostoli: Alter alterius onera portate . uel etiam exemplo semetipsos inuicem fouentes, et ita agitur usque ad finem seculi, quando ultimus electus in nouissimo culmine huius edificii ponetur: qui cum portetur ab omnibus retro se precedentibus, ipse tamen non habebit quem portare possit, quia in ipso omnis Ecclesie consummabitur edificatio. Erit uero Christus et fundamentum et consummatio Ecclesie, qui est initium et finis.  Ipsa uero ciuitas aurum mundum, simile uitro mundo. Per aurum claritas intelligitur celestis, de qua Dominus dicit: Accipite sapientiam sicut aurum. In uitro uero puritas cordium intelligitur: nam ex ceteris metallis, si conficitur aliquod uas, quidquid intrinsecus ponitur, extrinsecus minime uidetur. In uitro autem, quidquid interius ponitur, totum exterius perspicitur. Atque ideo per uitrum puritas designatur cordis omnium sanctorum, que inuicem in celesti beatitudine omnibus manifestabitur. Hec enim uerba non ad presentem Ecclesiam referri possunt, in qua singulis singulorum conscientie occulte sunt, sed ad futuram, quando ueniente Domino, qui illuminabit abscondita tenebrarum, singulorum conscientie cunctis manifestabuntur. Quidquid  enim cogitatum fuerit ab aliquo, totum uidebitur ab altero, sicque unusquisque tunc erit conspicabilis alteri, sicut nunc esse potest conspicabilis sibi. uel per aurum sicut dictum est, intelligitur sapientia superna. Per uitrum uero puritas fidei; nam in uitro, sicut dictum est, quidquid ponitur interius, totum uidetur exterius, et per hoc puritas fidei designatur, quam sancti tenentes corde, manifestant etiam ore. Nec quidquam intus agitur per simulationem, quod non uideatur exterius per puram oris et operis confessionem.

Et fundamenta muri ciuitatis omni lapide pretioso ornata. Fundamenta ciuitatis, id est Ecclesie, sunt patriarche, prophete et ceteri predicatores, super quorum doctrinam uel exempla, constat Ecclesie  structura. Que fundamenta omni lapide pretioso, id est, omnibus uirtutibus, fide scilicet, spe, caritate, hospitalitate, ieiunio, abstinentia, ceterisque sunt ornata bonorum actuum operibus. Siue etiam lapides pretiosos intellige omnes imitatores illorum, qui in edificio ciuitatis positi sunt, ipsamque ciuitatem moribus et uita exornant. De his lapidibus Dominus per prophetam dicit: Ecce ego sternam per ordinem lapides tuos, et fundabo te in sapphiris . Unde sequitur: Fundamentum primum iaspis. Qui lapis, ut superius dictum est, uiridis est coloris, atque ideo non incongrue Dominum significat, qui est pabulum et refectio omnium electorum, ipse est primum fundamentum Ecclesie, quia ut Apostolus dicit: Fundamentum aliud nemo potest ponere preter  id quod positum est, quod est Christus iehsu . Significat quoque et electos, quorum fides nunquam marcescet, sed semper in operationis uirore perseuerat. Secundum sapphirus. Lapis sapphirus in sua natura, nequaquam pretiosus est, sed in mysterio ualde preclarus inuenitur, quia uidelicet ereum colorem retinet, atque ideo sanctos significat, qui celestia mente petunt, dicentes cum Apostolo: Nostra conuersatio in celis est . Tertium chalcedonius. Chalcedonius lapis multo est uilior quam sapphirus in natura, sed in mysticis sensibus ualde inuenitur et ipse pretiosus. Est enim fortissime nature, adeo ut omnium sculpentium argumentis resistat: atque ideo significat sanctos, qui inuictissimi sunt inter aduersa huius seculi. Quorum  unus dicit: Quis nos separabit a caritate Christi ? Et iterum: Certus sum quia neque mors, neque uita; neque angeli, et cetera, poterunt nos separare a caritate Christi ; et tales bene in fundamento Ecclesie constituuntur, quia aliis exempla fortitudinis prebent. Unde et idem auditoribus suis dicit: Imitatores mei estote sicut et ego Christi . Habet quoque idem lapis similitudinem lucerne pallentis, et in hoc humilitatem sanctorum significat, qui in presenti uita pallidi habentur, quia despiciuntur, contemnuntur et uelut in nichilum reputantur. Attamen ipsi obscuro loco lucent, aliisque lumen scientie atque ardoris demonstrant. Unde et ex uno illorum dicitur: Ille  erat lucerna ardens et lucens . Ardens uidelicet fide et dilectione, lucens uerbo et opere. Quartum smaragdus. Smaragdus pretiosus lapis est in sua natura, sed pretiosior in electorum figura. Qui lapis tante uiriditatis est, ut omnem uirorem herbarum superet, et erem etiam circumfusum uiridem reddat. Reddit etiam imagines aspicientium, si moles eius fuerit ampla. Huius lapidis genera sunt multa, sed pretiosissimi smaragdinei lapides reperiuntur in Scythia, regione deserta, quos tamen custodiunt gryphes, animalia terribilia et ferocia, que corpus habent leoninum, pedes autem, rostrum et alas, ut aquila: ideoque per terram currunt ut leones, per era uolant ut aues. Que bestie custodiunt ipsam deserti regionem, et seruant ipsos lapides,  non quod ipse in suam eos conuertant utilitatem, sed hominibus eos auferunt. Cum quibus Arimaspi, homines unum oculum habentes, bellum gerunt, ipsosque lapides eius auferunt. Que res pulchrum in se continet mysterium: Lapis quippe smaragdus, qui, ut diximus, nimie est uiriditatis, Christum significat, qui pascua eterne refectionis suis daturus est fidelibus. Porro desertum illud in quo lapides reperiuntur, significat corda sanctorum, qui se a terrenis et huius mundi curis longe faciunt, ut in secreta cordis sui quiete Domino seruire possint. Unde unus eorum dicit: Ecce elongaui fugiens, et mansi in solitudine . In quorum cordibus inuenitur lapis smaragdus, quia in ipsis habitat Christus. Sed adsunt gryphes, id est maligni spiritus,  qui Christum nituntur tollere fidelibus, non quod ipsi eum habeant, sed causa inuidentie hominibus eum auferunt. Sed sunt Arimaspi unum oculum habentes, id est electi unum oculum mentis possidentes, qui bellantur cum gryphibus, hoc est, cum malignis spiritibus, Christumque sibi rapiunt, qui est lapis pretiosus. Et ut Dominus designatur per hunc lapidem, ita electi, quorum fides nunquam marcescit. Nam et ipsi in fundamento Ecclesie ponuntur, quia alios et exemplo et doctrina erudiunt, et in Christi doctrina confortant.

Quintum sardonyx. Sardonyx compositum est ex sardio et onyche, cuius genera plurima sunt, sed pretiosior tribus coloribus distinguitur in modum unguinis, quia in subteriori parte habet nigrum colorem,  in medio rubicundum, in superiori candidum. uel aliter: primam partem habet nigram, mediam candidam, superius rubeam, significans sanctos, qui nigri, id est despecti, contemptibiles, et abominabiles, uidentur, sed tamen innouati per gratiam Christi, semper splendore fidei irradiantur ab eo, ut si necessitas ingruerit, etiam per caritatis officium proprium sanguinem non solum pro amicis, uerum etiam pro ipsis fundere non metuant inimicis, quod significatur per colorem rubeum. Hinc in Canticis canticorum Ecclesia dicit: Nolite me considerare quod fusca sum, quia decolorauit me sol . Unde Paulus apostolus ait: Etsi exterior homo noster corrumpitur, tamen interior renouatur de die in  diem . Sextum sardius. Sardius lapis terre rubre speciem habet, ideoque significat sanctos, qui, licet ad sublimia intelligenda et contuenda ducantur, tamen suam semper student recognoscere fragilitatem, recordantes se esse filios Ade, qui terra rubra interpretatur. Reducunt semper ad memoriam qui sint et unde uenerint, scilicet ex radice fragilis et peccatoris hominis, ne uidelicet ex accepto celestis gratie dono extollantur. Hinc Ezechiel sepe contuens celestia mysteria, filius hominis uocatur; et Abraham: Loquar ad Dominum meum cum sim puluis et cinis . Et Psalmista: Memento, Domine, quia puluis sumus, homo sicut fenum dies eius . Bene autem iste lapis sexto loco subrogatur, qui terre rubre speciem tenere uidetur, quia et  primus homo sexto die conditus inuenitur, cui dictum est: Terra es et in terram ibis . Septimum chrysolithus. Chrysolithus quasi aurum fulget, et uidetur emittere ex se quasdam ardentes scintillas. Cuius specie significantur hi qui luce superne sapientie resplendent, suas uirtutes atque sententias cum uerbo exhortationis uelut scintillas in proximos effundunt, quibus ad amorem Dei et proximi alios accendunt. Octauum beryllus. Beryllus duos colores habet, uiridem et pallentem. Per quem uita illorum designatur, qui eternorum contemplationi bonorum inherent, et iterum cura fraterne administrationis, quasi ad pallorem redeunt, dum exteriora per actiuam uitam fratribus ministrare student, et qui paulo ante fuerant uirides in Dei contemplatione, pallescunt  iterum in temporalium rerum per humanitatis officium administratione. Nonum topazius. Topazius lapis omnium lapidum colores in se habet; unde et nomen accepit, quia pan Grece, Latine omne dicitur. Quo nichil carius reges in thesauris suis habere possunt; et nascitur in insula Aegypti que dicitur Topazion. Significat sanctos omnibus uirtutibus refertos, et quasi multis coloribus, sic multis uirtutibus lucentes. Decimum chrysoprasus. Chrysoprasus aurei coloris est et uiridis, quod ipso nomine manifestatur, parum distans a beryllo. Significat autem electos sapientia resplendetes, et uiriditate fidei semper ad celestia tendentes. Undecimum hyacinthus. Hyacinthus similis est aque radio solis perfuse. Et in hoc significat electos sapientia repletos, non tamen humana,  qua sunt filii seculi prudentiores filiis lucis, sed diuina, que significatur per radios solis aque immissos. Duodecimum amethystus. Amethystus tribus coloribus principalibus respergitur, id est purpureo, uiolaceo et roseo. Et in hoc significantur sancti, qui celestem habitum gerunt in terris, et ad premium et ad ceuitatem angelorum uenturi sunt in celis. Unde Dominus dicit: Et erunt sicut angeli in celo , quod designatur per purpuram que principum est indumentum. In uiola autem, que humilis est herba, et tamen odorem optimum habet, humilitas illorum exprimitur, cum bone opinionis odore. In rosaceo autem colore caritas intelligitur, que intantum in illis uiget, ut etiam usque ad passionem  martyrii non solum pro amicis, sed pro ipsis quoque prosiliant inimicis. Unde Dominus dicit: Maiorem hac dilectionem nemo habet, quam ut animam suam ponat quis pro amicis suis .

Et duodecim porte duodecim margarite sunt per singulas. Quantum autem ad litteram pertinet, hoc dicit, quod illa ciuitas habet duodecim portas, et singule porte erant ex singulis margaritis, id est unaqueque porta erat ex una gemma, et iterum in unaquaque porta erant duodecim margarite, que sunt centum quadraginta quatuor. Una porta, uel margarita singulariter Dominus intelligitur iehsu Christus qui sicut dicitur fundamentum fundamentorum, sic etiam potest dici margarita margaritarum. Istud est margaritum, quod negotiator uenditis omnibus emit. In duodecim  autem portis intelliguntur sancti apostoli et ceteri predicatores, qui nobis ianuam Ecclesie aperiunt, unde Psalmista: Aperite mihi portas iustitie . Statimque unam portam annectit, que singulariter Dominum significat, sicut dictum est, sine quo nemo uenit ad Patrem, dicens: Hec porta Domini, iusti intrabunt eam . Superius legimus quod mensus est angelus muros ciuitatis centum quadraginta quatuor cubitorum. Qui numerus etiam hic replicatur, cum duodecim margarite per singulas duodecim portas describuntur; quia duodenarius numerus duodecies ductus, centesimum ac quadragesimum quartum numerum consummat, in quo omnis multitudo sanctorum concluditur. Et platea ciuitatis aurum mundum tanquam uitrum perlucidum. Superius dictum  est quod ipsa ciuitas fuerit ex auro mundo tanquam uitrum perlucidum, et hic platea ciuitatis iisdem metallis fertur. Per muros quippe ciuitatis, robustiores et eminentiores seculi intelliguntur: per plateam uero, que a latitudine ita uocatur, quia Grece platon, Latine latum dicitur, simplices intelliguntur, ipsisque subiecti in latitudine caritatis morantes. Dicitur autem platea ciuitatis ex auro mundo, sicut et muri fuisse feruntur, quia licet sit ibi distantia meritorum, quia sicut in hac uita inuenitur alius alio sanctior, sic in illa beatitudine alius inuenitur alio eminentior, tamen unusquisque quod non habebit in se, possidebit in altero per caritatis amorem. Hinc per beatum Iob dicitur: Paruus et magnus ibi sunt, et Apostolus: Stella a stella differt in claritate, sic et resurrectio  mortuorum . Nam per aurum claritas designatur eterne retributionis, per uitrum uero puritas cordis illorum exprimitur, que tunc singulis inuicem manifestabitur. Iisdem itaque metallis adornatur platea, quibus et muri: quia non licet tantam habeant gloriam subiecti, quantam prelati et doctores Ecclesie, tamen  quod in se quisque non habebit, possidebit in altero per caritatis ardorem, quando sicut Apostolus dicit: erit illis Deus omnia in omnibus . Unde sequitur:

Et templum non uidi in ea. Dominus enim Deus omnipotens templum illius est et agnus. Presens Ecclesia templum Dei est, iuxta quod Apostolus dicit: Templum enim Dei sanctum est quod estis uos ,  Tamen habet etiam ipsa templum corporale, id est locum orationis, quo conueniunt fideles ad audienda diuina eloquia et celebranda Christi sacramenta. Illa autem celestis ciuitas Ierusalem iam non habebit templum uisibile, quia Dominus Deus omnipotens Pater et Agnus , templum eius est. Hinc Paulus dicit: Non enim in manufactis habitaculis iehsu introiuit, et alibi, Christus assistens pontifex futurorum bonorum, per amplius et perfectius tabernaculum non manufactum, id est non huius creationis, introiuit semel in sancta . Et hoc templum, id est totam Trinitatem, nunc Ecclesia possidet per fidem, tunc uero possidebit per manifestam speciem, quando erit Deus omnia in omnibus et in illo. Erit enim tunc templum Ecclesie, Pater  cum Filio et Spiritu sancto, quia inhabitabit ille Ecclesiam regendo, et ista inhabitabit illum in eo quiescendo. In qua scilicet mansione, id est in diuina protectione, tribus qualitatibus uigebit, quia ibi habebit esse feliciter, et nosse sanctam Trinitatem perfecte, et eam quam nouerit, diligere caste. In his autem tribus beatitudinum qualitatibus omnis summa beatitudinis consistit.

Et ciuitas non eget sole neque luna, ut luceant in ea. Hec Ierusalem que in presenti agitur, in die fruitur lumine solis, nocte uero lumine lune: illa autem celestis Ierusalem nichil horum indigebit, quia uerum habebit lumen, quod non solum corpora, sed etiam mentes singulorum illuminabit, unde sequitur: Nam claritas Dei illuminabit eam. Ipse enim  Deus, qui nunc illuminat mentes fidelium per fidem, ipse iam tunc multo magis illuminabit, cum eum uidere meruerint facie ad faciem. Hinc ipse dicit: Beati mundo corde, quoniam ipsi Deum uidebunt . Et lucerna eius Agnus. Lucerna ad ignem pertinet. Nam presens Ecclesia eget lucerna, hoc est igne corporali illuminari. Illa autem iam non indigebit hac frui lucerna, quia lumen eius est agnus, id est uisio Christi cum Patre et Spiritu sancto, de ipso enim Filio in libro Sapientie dicitur: Candor enim est lucis eterne . Que lux utique in presenti uideri nequit. Unde Dominus ad Moysen dicit: Non enim uidebit me homo et uiuet .

Et ambulabunt gentes per lumen eius. Lumen Ecclesie  Christus est. Unde per Isaiam dicitur: Surge, illuminare, Ierusalem, quia uenit lumen tuum . Hec autem uerba non ad futuri temporis remunerationem, sed ad presentis laborem, referenda esse satis elucet. Neque enim iam tunc sancti in ambulando laborabunt, sed post laborem beate uiuentes quiescent. Nunc itaque ambulant per lumen eius, hoc est, per Christi fidem, ceterasque uirtutes, ut postea peruenientes ad patriam celestem, quiescant in ipso lumine, hoc est, in ipsius Dei contemplatione. Et reges terre afferent gloriam suam et honorem in illam. Reges terre intelliguntur omnes iusti, qui bene se cum subiectis regere satagunt, de quibus dictum est: Cor regis in manu Dei, quocunque uoluerit,  uertet illud . Isti itaque reges, hoc est, omnes iusti, suam gloriam et honorem, quod idipsum est, referent ad illam celestem Ierusalem, quia omnem suam remunerationem et prosperitatem, atque omne suum gaudium et exsultationem ibi recipient: et quo amplius in presenti uita affliguntur et despiciuntur, eo amplius ibi exaltabuntur. Quo contra reprobi, qui in presenti suam gloriam et honorem possident, et in prosperis huius seculi se extendunt, ibi uacui remanebunt. Unde Dominus dicit: ue uobis diuitibus, qui hic habetis consolationem uestram . Quia enim sancti in presenti uita gloriam huius seculi, que reproborum est, non amant, idcirco suam ad eternam felicitatem gloriam deferunt, quando ibi exaltati remunerabuntur, cum et uni illorum dixerit  Dominus: Tu esto supra decem ciuitates; alteri autem: Tu esto supra quinque, sicut in Euangelio ipse manifestat. Aliter: Reges terre intelliguntur apostoli ceterique predicatores, qui propter regimen animarum quas regunt, iure reges uocantur. Isti afferent gloriam et honorem in illam, hoc est, omnes quos Christo acquisierunt sua predicatione et doctrina. Unde Paulus quibusdam dicit: Gloria nostra uos estis in die Domini nostri Iesu Christi , recte enim gloria regum et honor uocantur hi pro quibus iidem reges coronantur.

Et porte eius non claudentur per diem. Magna securitas erit in Ierusalem celesti, ubi nulle iam erunt insidie inimici, et idcirco porte eius non claudentur, quia uidelicet dies erit ibi perpetua, cui nox non succedet.  Unde sequitur: Nox non erit illic. Sed uideamus quomodo in presenti uita clauduntur porte, que utique predicatores intelliguntur, per quorum ministerium Ecclesiam intramus. Porte enim ciuitatis dum clauduntur, ingredientibus aditum non permittunt. Itaque quasi clauduntur porte, dum sancti predicatores diabolum repellunt a cordibus fidelium, ipsique aditum ingrediendi denegant, dum fideles instruunt quomodo eius tentationibus resistant. Hinc Petrus dicit: Aduersarius uester tanquam leo rugiens circuit, querens quem deuoret, cui resistite fortes in fide . Ideo autem ibi dicit: Porte eius non claudentur, quia sublato noctis timore, perpetua dies electis fulgebit. Non iam dicetur ibi: uigilate et orate , quod ad noctem aduersitatis pertinet,  sed: uacate et uidete quoniam ego sum Deus , quod ad diei redigitur securitatem.

Et afferent gloriam et honorem gentium in illam. Haud dubium, ipsi qui superius appellantur reges terre, id est sancti predicatores, qui gloriam et honorem gentium in illam ciuitatem afferent, quando aggregata turba fidelium, ipsos quos predicando adduxerunt ad fidem, secum ad patriam celestem introducent. Magna enim gloria, magnusque honor gentium in illam ciuitatem afferetur, quia maxima ex parte ex ipsis gentibus decorabitur.

Non intrabit in illam aliquid coinquinatum et faciens abominationem. In hanc ciuitatem coinquinati, id est uitiis maculati, et facientes abominationem, id  est peccatum, simul intrant cum bonis, quia sicut hec uita media inter celum et terram consistit, ita utriusque partis ciues in se continet. In illam autem, ubi soli erunt boni, non intrabit coinquinatum, et faciens abominationem, id est peccatum, quia nulla erit ibi permistio malorum, sed sola societas bonorum. Soli enim boni regnabunt cum Christo, cum quo et in quo in eadem Ierusalem celesti feliciter permanebunt. Et mendacium, subaudis, non intrabit in eam, id est quilibet iam mendacii noxam perpetrans. Omne enim mendacium, sicut supradictum est, non caret peccato. Nisi qui scripti sunt in libro uite Agni, id est hi soli ingredientur celestem Ierusalem, qui in Dei prescientia ad hoc ante omnia secula sunt presciti et predestinati. Liber quippe  uite Agni uis intelligitur omnipotentis Dei, sicut supradictum est, quia omnia scit antequam fiant.



CAPUT XXII.

Et ostendit mihi flumen aque uiue, splendidum tanquam crystallum, procedens de sede Dei et Agni. Flumen aque uiue intelligitur doctrina ueteris et Noui Testamenti. Quod enim aqua predicationem sanctam significet, Salomon docet qui dicit: Aqua profunda, uerba ex ore uiri: et torrens redundans, fons sapientie . Et Dominus dicit in Euangelio: Qui credit in me, sicut dicit Scriptura, flumina de uentre eius fluent aque uiue . Sed cum una sit doctrina ueteris et Noui Testamenti, pluraliter enuntiatur, quia scilicet et unitatem fidei annuntiat, et  tamen ad multos auditores peruenit, et per multorum ora diffunditur. Bene autem flumen aque uiue uocatur, quia quos irrigat, uiuificat, et ad uitam eternam inuitat. Recte ergo crystallo splendenti comparatur propter puritatem fidei, que in baptismo percipitur. Quos enim uiuificando uiuificat, ad aquam baptismatis perducit, eosque et puritate fidei splendidos, et robore fortissimos reddit. Sedes autem Dei Patris et Agni, id est Filii Dei, ex qua ipsa procedit, Ecclesia est fidelium, quibus Paulus dicit: Templum enim Dei sanctum est, quod estis uos , quia in illorum cordibus Christus sedet cum Patre et Spiritu sancto. Quorum, quia inseparabilis est potestas, inseparabilis est etiam sedes. Ab ipsa ergo Dei sede procedit aqua, quia per ipsam Ecclesiam diffunditur  predicatio.

In medio platee eius. Id est in medio ipsius Ecclesie. Nec solum ipsa doctrina robustos quosque irrigat, sed etiam simplices, qui per plateam designantur. Et ex utraque parte fluminis lignum uite, afferens fructus per menses duodecim. Hoc iuxta litteram non potest intelligi, ut uidelicet lignum ex utraque parte fluminis sit, nisi forte in medio fuerit collocatum, ut rami illius hinc et inde sint expansi. uerum spiritualiter hoc intelligendum est, quod scilicet lignum ex utraque parte fluminis sit. Lignum quippe uite Christus est sapientia Dei Patris, de qua Salomon dicit: Lignum uite est his qui apprehenderint eam; et qui tenuerit eam, beatus . Hinc  et in libro Geneseos legimus, quod fuerit lignum uite in medio paradisi, quod scilicet lignum Dominum Iesum Christum significat, qui uitam eternam prestat se digne comedentibus. Lignum itaque ex utraque parte fluminis est, quia uetus et Nouum Testamentum Christum annuntiat: et quod in ueteri prenuntiatur futurum, hoc in Nouo manifestatur impletum. Per menses autem duodecim, in quibus ipse Christus qui est lignum uite, suos affert fructus duodecim apostoli intelliguntur. Dicit enim ipse de se et de ipsis apostolis in Euangelio: Nonne duodecim sunt hore diei?  seipsum appellans diem, horas autem duodecim apostolos. Et quia ex horis dies, et ex diebus menses efficiuntur, quod significatur simpliciter per duodecim horas, hoc et per duodecim  menses, id est ipsi duodecim apostoli, per quos Christus fructum suum affert, hoc est, miracula, predicationem atque opera celestia. Hinc in Euangelio legitur, quia profecti predicauerunt ubique Domino cooperante. Hinc et Paulus dicit: An experimentum queritis eius qui in me loquitur Christus ? singula, subauditur ligna, reddentia fructum suum. Quod intelligitur per menses, hoc intelligitur et per ligna, que ab ipso stipite prodeunt, duodecim uidelicet apostoli, et in ipsis omnes sancti, qui fructum fidei sue atque operationis reddere assidue non cessant. Et folia ligni ad sanitatem gentium. Si per ramos stipitis intelliguntur apostoli, per folia ligni intelliguntur apostolorum discipuli, qui ad sanitatem gentium perueniunt, quas suo exemplo et  doctrina instruunt, et ad ueram sanitatem mentis perducunt. Si autem hec ad celestem Ierusalem referre uoluerimus, flumen aque uiue intelligamus contemplationem sancte Trinitatis, in qua est satietas eterne refectionis, iuxta illud Psalmiste: satiabor dum manifestabitur gloria tua . Nam et supra, dicente ipso Domino, legimus: Ego sitienti dabo de fonte aque uiue gratis. Hinc Psalmista ipsum esse fontem ostendens, dicit: Filii hominum in protectione alarum tuarum sperabunt. Inebriabuntur ab ubertate domus tue, et torrente uoluptatis tue potabis eos . In hoc uero fonte est uita perpetua, quia quicunque ad Dei contemplationem peruenire poterit, habens uitam eternam, id est Deum, ipse quoque uiuet in eternum. Quod uidelicet flumen, splendidum  tanquam crystallum dicitur, quia uidelicet sua contemplatione perducet ad firmitatem immortalitatis atque incommutabilitatis. Quod etiam flumen bene a sede Dei procedere dicitur, et in plateam ciuitatis deriuari. Quod enim est sedes, hoc est et platea ciuitatis, id est omnis Ecclesia generaliter, sed propter diuersorum personas ita distinguitur. Quia enim quos possidendo regit, ubertate sue uisionis satiat, bene in sede tanquam fons redundat, ut unusquisque habitator pro uiribus inde hauriat, pro meritis accipiat: quia licet eadem uisio simul habeatur ab omnibus, tamen pro singulorum meritis unicuique distribuitur. Et ex utraque parte fluminis lignum uite. Quod superius designatur per fontem  aque uiue, non nunc etiam designatur per lignum ex utraque parte fluminis positum, id est contemplatio sancte Trinitatis, que angelicam simul et humanam naturam hinc inde satiat, ipsaque uisionis potio ita est multimoda, ut quidquid cuiquam in desiderio tunc uenerit, hec eadem uisio fiat, quando sicut Apostolus dicit: erit Deus omnia in omnibus . Sed nec mirum, cum et ipsum manna filiis Isrel de celo attributum, per quod eterna satietas figuratur, hoc secundum Scripture sententiam unicuique sapuerit in ore, quo fuisset delectatus. Per menses, quibus ipsum lignum fructus affert, eternitas intelligitur: Per annos, ut, anni tui non deficient : per menses uero, ut est illud Isaie : Et erit mensis ex mense: per diem, ut est illud: Melior est dies una in atriis tuis  super millia ; et iterum: Ordinatione tua perseuerant dies . Lignum ergo uite per duodecim menses fructus reddit, quia ipsa merces beate immortalitatis, que per fructus designatur, quaque electi perfruuntur, nullum terminum habet, sed sine fine manet. Singula ligna reddentia fructum suum. In hoc fructum suum reddent, quoniam mercedem operum suorum percipient. Et folia ligni ad sanitatem gentium. Folia ligni, laudes intelliguntur sanctorum, de quibus Psalmista: Beati qui habitant in domo tua . Que laudes ad sanitatem gentium proficient, cum eorum corda perpetua Creatoris laus replens, nullam in eis fatigationem, nullam lassitudinem, nullam tristitiam sinit inesse.

 Et omne maledictum non erit in ea amplius. In presenti Ecclesia maledictum est, scilicet genus hominum, qui in Cain maledictionem perceperunt. In illa societate sanctorum, nullum erit maledictum, sed omnis Ecclesia electorum benedicetur in suis habitatoribus, cum audierint: uenite, benedicti patris mei , etc. Sed sedes Dei et Agni in illa erunt. Superius unam sedem posuerat, de qua et dixerat se uidisse emanare flumen aque uiue: nunc autem pluraliter sedes introducit, dicens: Sedes Dei in illa erunt. Sed et hoc significant plures sedes, quod una, id est omnem electorum Ecclesiam, que scilicet propter unitatem fidei in una sede propter diuersitatem gentium in pluribus exprimitur. Unde et superius uiginti quatuor sedes uise esse referuntur.  Et serui eius seruient illi. Cum Dominus discipulis dicat: Iam non dicam uos seruos, sed amicos meos , quomodo hic Scriptura iam immortales effectos uocat seruos? Aut si iam seruitute corruptionis liberati, ad libertatem et gloriam filiorum Dei tunc peruenient, quomodo in illa quiete eterna seruire narrantur? Sed sciendum est nobis, quia in eo quod iam nullo certamine desudabant, sed eterna quiete fouebuntur, liberi erunt, ac nulla seruitute obnoxii. Nam et nunc non sunt serui timoris, sed amoris. Due enim sunt seruitutes, quia aliter timet seruus ne uerberetur a Domino, aliter autem filius ne priuetur hereditate paterna, offendens in aliquo pii patris oculos. Ille enim seruit timore, iste  autem amore. Hac seruitute seruiunt electi hic omnipotenti Deo, precauentes omnino, ne eum in aliquo offendant peccato. Ibi autem seruient illi, laudando et glorificando illum, iuxta illud: Beati qui habitant in domo tua .

Et uidebunt faciem eius. Id est perfectam cognitionem eius habebunt. Neque enim pueriliter hoc intelligendum est, ut putemus Deum habere faciem, que corporeis oculis possit uideri, sed quia in facie hominis cognitio est, ideo hic per faciem quam electi uidere dicuntur, nichil aliud quam cognitio sancte Trinitatis intelligetur. Hinc scriptum est: Scimus quia cum apparuerit, similes ei erimus, quoniam uidebimus eum sicuti est . Talem enim uidebunt sancti Deum, qualem nunc angeli uident, de  quibus Dominus dicit: Angeli eorum semper uident faciem Patris mei qui in celis est . De hac autem uisione quomodo scilicet sit intelligenda, satis supradictum est. Et beatus Ansbertus Ambrosius, dicta aliorum doctorum sequens, plura, inquit, loquuntur, patefacientes oculos mentis, Dei naturam esse contemplandam, sicut et caritas uidetur. Si enim exterior homo noster uidere nequit interiorem, quanto magis Deum conspicere nequit, qui utique multo est subtilior anima nostra? uidebunt illum itaque mente, id est perfectam eius  habebunt cognitionem, ut impleatur quod Dominus dicit: Beati mundo corde, quoniam ipsi Deum uidebunt . Cetera ex illius inuestigentur contractione. Et nomen eius scriptum in frontibus eorum. Per frontem   exprimitur fides. Sed cum ibi iam non sit fides aut spes, quid sibi uult, quod electi nomen Dei in frontibus habere perhibentur? Sed sciendum, quia fides hic pro remuneratione fidei posita est, que remuneratio contemplatio Dei omnipotentis erit. Cum enim acceperit Ecclesia, quod per fidem credidit, recte ipsum fidei premium pro titulo glorie in suis frontibus gestare uidebitur.

Et nox ultra non erit. Id est uicissitudo temporis, uel etiam tribulatio angustie, que sepe per noctem figuratur. Hec namque supra iam dixerat, sed in repetitione uerbi demonstrat, quam appetendum sit lumen illud, quod totiens loquendo inculcat. Et non egebunt lumine lucerne neque lumine solis. Nunc humana infirmitas ad exercenda diurna opera, noctis  quiete redditur idonea, utitur etiam in nocte lucerna pro consolatione: tunc autem quando erit Deus omnia in omnibus, qui est lux uera omnes illuminans, non egebit lumine lucerne uel lumine solis. Unde sequitur: Quoniam Dominus Deus illuminabit illos. Si uero noctem intelligamus ignorantiam, lucernam uero uel solem, diuini uerbi predicationem, neque nox erit tunc ignorantie, neque predicatio doctrine, quia sicut Isaias dicit: Non docebit uir proximum suum, dicens: Cognosce Dominum, quia omnes scient me a maiore usque ad minorem . Sed omnes eterne sapientie inherentes, perfecta scientia fulgebunt. Et regnabunt cum capite suo in secula seculorum. Et dixit mihi. Haud dubium quin  angelus qui hec illi ostendebat: Hec uerba que scilicet ab initio libri dicta uel ostensa tibi sunt. Fidelissima sunt quia quidquid tibi dictum est, ueraciter implebitur. Et uera sunt quia a Deo uero sunt prolata. Quod autem dicitur Ioanni, pertinet etiam ad uniuersalem Ecclesiam, cui per internam inspirationem ipsa uerborum ueritas reuelatur: et ideo nullus in tantum debet insipiens fieri, ut aliquo modo dubitet de his, que sub tanta contestatione pronuntiantur esse uerissima. Et Dominus Deus spiritus prophetarum misit angelum suum ostendere seruis suis, id est ipse qui locutus est prophetis, ipse misit angelum suum ostendere Ioanni, et in illo omni Ecclesie que oportet fieri cito. Nomine spiritus tota Trinitas intelligitur, que ipsum angelum misit, qui natura quidem  angelus fuit, sed incarnati uerbi solius personam gessit. Unde et aliquando ex persona Christi loquitur, dicens: Ego sum primus, ego nouissimus , etc. Aliquando suam attendens naturam, Ioannem ne se debeat adorare prohibet. Notandum autem quod in initio istius libri dixit et significauit, mittens, per angelum suum seruo suo Ioanni. Hic uero non uni singulariter, sed seruis pluraliter dicit ostendenda que oportet fieri cito. In quibus uerbis ostendit, utique, non uni specialiter, Ioanni, sed omnium in se utilitati in Ioanne generaliter prospexisse, quia quod Ioanni dicitur, omnibus Ecclesie fidelibus congruit. Que sunt autem que oportet fieri cito? utique remuneratio sanctorum, et damnatio reproborum. Unde et sequitur:

 Ecce uenio uelociter ad reddendum, scilicet unicuique iuxta meritum suum. Licet enim quantulumcunque spatium hec presens uita uideatur, tamen omne tempus presentis uite comparatum eternitati, ueluti momentaneum habetur, atque idcirco uelociter se uenire protestatur, ut cito impleantur que oportet fieri. Beatus, id est felix, qui custodit uerba prophetie libri huius, seruans que in eo scripta sunt, ut dignus habeatur remuneratione perpetua.

Et ego Ioannes, subauditur, beatus sum, qui audiui et uidi hec. Et postquam audissem et uidissem, cecidi antepedes angeli ut adorarem eum, qui mihi hec ostendebat. Et dicit mihi: uide ne feceris. Conseruus tuus sum et fratrum tuorum prophetarum, et eorum qui seruant uerba prophetie libri huius. Hoc loco, sicut et  superius, Ioannes et angelus proprias personas resumunt. Ne enim quisquam de conscriptione libri huius dubitaret, suam auctoritatem Ioannes interponit, dicens: Ego Ioannes qui audiui et uidi hec. Ipse quoque angelus resumit suam personam, prohibetque Ioannem ne se adorare debeat, dicens: uide ne feceris. Conseruus tuus sum et fratrum tuorum. Ex quibus uerbis satis supradictum est, quod uidelicet ipse angelus ethereum corpus susceperit, atque ideo pedes habere dicitur, et quod timuerit post aduentum Filii Dei adorari ab homine, qui super se sciebat iam esse hominem, cum nichil tale legamus in ueteri Testamento, ubi frequenter quidem legimus angelos ab hominibus adoratos, nec prohibitos. Sed mirum  ualde est cur Ioannes contra interdictum angeli secundo eum adorare uoluerit. Iam enim simili modo se adorare uetuerat, unumque Deum adorandum esse docuerat. Ad quod dicendum, quia aut magno uisionum stupore perculsus, oblitus fuerat eorum que supra audierat, aut certe potest esse repetitio prioris sententie. Deum adora. Id est non creature, sed Creatori honoris reuerentiam offer. Nota uero quod sepe angelus Ioanni futura predixit, et multa etiam in hoc libro reperiuntur prophetarum uerbis similia. Nam et integri uersus Isaie et Zacarie, aliorumque prophetarum ibi reperiuntur. Unde est: uidebunt in quem transfixerunt .

Et dixit mihi: Ne signaueris uerba prophetie huius. Quare hic dixit, ne signaueris, id est, ne sigillaueris,  ne clauseris uerba libri huius, cum in media huius orationis serie dictum sit Ioanni: Signa que locuta sunt septem tonitrua, et noli ea scribere? Quia uidelicet malis et contemptoribus signanda et claudenda atque abscondenda sunt diuina mysteria. Unde est: Nolite sanctum dare canibus , et: Ne miseritis margaritas uestras ante porcos . Fidelibus autem manifestanda sunt diuina eloquia. Unde Dominus dicit: uobis datum est nosse mysterium regni Dei, ceteris autem in parabolis . Dicitur itaque propter infideles: Signa que locuta sunt septem tonitrua, et noli ea scribere, propter fideles autem. Scribe que uides, et: Ne signaueris uerba prophetie libri huius. uel certe, quod in principio huius reuelationis dicitur  Ioanni: Scribe que uides, que uisurus es, in medio uero: Signa que locuta sunt septem tonitrua, atque in fine: Ne signaueris uerba prophetie huius, potest ita intelligi, quod Spiritus sanctus preuidit, primo tempore quosdam in Ecclesia futuros, qui cum gaudio et auiditate recepturi erant Domini sermonem: deinde etiam quosdam futuros, in quibus abundat iniquitas et refrigescit caritas, quin potius uerbum Dei contemnunt, quam suscipiunt: extremo uero appropinquante iudicio, erunt  qui cum maxima auiditate uerbum Dei suscepturi sunt, predicantibus Elia et Enoch, ceterisque predicatoribus. Quia ergo in primo et ultimo tempore fideles fuerunt, siue futuri sunt, uerbum Dei cum gaudio suscipientes,  bene initio huius libri dicitur: Scribe que uides, et in fine: Ne signaueris uerba prophetie huius. At quia in medio multi sunt contemptores uerbi Dei, congrue quoque et hic in medio dicitur: Signa que locuta sunt septem tonitrua, et noli ea scribere.--- Tempus enim prope est. Hoc ad illud pertinet, quod premisit: Ne signaueris uerba prophetie huius, quo hec impleri debeant, a tempore scilicet resurrectionis Christi usque ad diem iudicii, quando singulis iuxta opera sua retribuetur. De hoc breuissimo tempore idem Ioannes in Epistola sua dicit: Filioli, nouissima hora est .

Qui nocet, noceat adhuc: et qui in sordibus est, sordescat adhuc. Permissiuus modus est, non optatiuus;  sepe enim Deus omnipotens permittit hominem propter peccata preterita ruere ad grauiora; unde per Psalmistam dicitur: Non audiuit populus meus uocem meam, et Isrel non intendit mihi, etc. usque: Ibunt in adinuentionibus suis . In qua sententia aperte ostenditur precessisse culpam inobedientie, per quam a Deo permissi sunt ire in uoluntatibus suis. Hinc Paulus de quibusdam dicit: Qui cum cognouissent Deum, non ut Deum glorificauerunt, aut gratias egerunt. Propter quod tradidit illos Deus in reprobum sensum, ut faciant que non conueniunt . Dicatur itaque, qui nocet, sibiipsi subauditur, id est, qui non uult uerba Dei audire, noceat adhuc, id est, permaneat impenitens, et peccatis preteritis coniungatur. Et qui in sordibus  uitiorum uersatur, sordescat adhuc, id est ad deteriora labatur. Dum enim quis tempus penitentie accipit, et impenitens permanet, ipsumque peccatum conuertit ipse remedium gratie conuertit in augmentum culpe. Et quia non uult deserere malum ut uiuat, auget unde moriatur. De quibus Paulus dicit: Ut impleant peccata sua semper .---Et iustus per fidem iustificetur adhuc per operationem. Et sanctus sanctificetur adhuc. Iuxta illud: Ibunt sancti de uirtute in uirtutem. Electi enim semper sunt in profectu uirtutum, quia quotidie inchoant, et per momenta temporum uirtutibus uirtutes addunt.

Ecce uenio cito, ad iudicandum scilicet. Et merces mea mecum est, reddere unicuique secundum opera sua. Hec locutio et electos ad meliora proficere, et  reprobos hortatur a malis recedere, ne pereant sine excusatione. Que uerba expositione non indigen quia ipsa se explanant

Ego sum et , primus et nouissimus, principium et finis. Primus, ante quem nullus: et nouissimus, post quem nullus. Principium, a quo omnis creatura sumpsit initium; et finis, quia in eo omne redigitur. Alpha pertinet ad uerbi dignitatem, omega ad susceptam in fine temporum humanitatem. Ipse est ergo alpha, id est, principium manens cum Patre. Ipse et omega, id est finis, natus temporaliter ex matre. Unde Paulus: Christus finis legis ad iustitiam omni credenti . Principium quoque non ad ipsum est referendum, quod scilicet ipse, secundum quod heretici uoluerunt, ex tempore ceperit, sed ad ordinem  creaturarum pertinet, que ex illo sumpserunt initium. De alpha Ioannes dicit: In principio erat uerbum, et, omnia per ipsum facta sunt . De omega uero, qui est finis elementorum apud Grecos, sicut et alpha principium: uerbum caro factum est, et habitauit in nobis . In his totius salutis Christiane summa consistit, ut scilicet in uno eodemque Christo et perfecta deitas, et uera credatur humanitas.

Beati qui lauant stolas suas, id est, corpora sua et uitam fonte baptismatis et lacrymis penitentie, atque custodia mandatorum Dei. Ut sit potestas eorum in ligno uite. Id est, in Domino Iesu Christo. Que habentes, utique in capite suo omnia possidebunt.  Unde superius cum premisisset: Et ego sitienti dabo aquam uite gratis, illico adiunxit: Qui uicerit, possidebit hec. Et portis, id est per portas, per apostolos uidelicet, ceterosque doctores intrent in ciuitatem, hoc est, in celestem Ierusalem. Per quorum enim ministerium nunc intramus Ecclesiam, per ipsorum ora et solutionem ingrediemur regnum celorum, de his portis Psalmista dicit: Aperite mihi portas iustitie . Statimque unam principalem portam, ad quam etiam iste pertinent manifestat, subdendo: Hec porta Domini, iusti intrabunt per eam. Hec enim porta Christum significat, qui dicit: Ego sum ostium, dicit Dominus: per me si quis introierit, saluabitur . Cum enim quilibet fidelium per ora predicatorum aditum intrant regni celorum,  nimirum per illum ingrediuntur, qui per ora illorum loquitur.

Foris canes, id est Iudei, heretici, ceterique increduli, qui contra Ecclesiam latrant. Et uenefici id est, malefici siue magi, et impudici id est, inuerecunde peccantes. Et homicide diuerso modo homines interficientes. Et idolis seruientes, hoc est, simulacra quedam pro Deo colentes, siue etiam plus terrena quam Deum diligentes. Et omnis qui amat mendacium, et facit illud. Multi enim mendacium faciunt, sed tamen non amant mendacium, quia studio atque amore peccandi non mentiuntur. Quod mendacium purgant opere misericordie, sicut dictum est superius de obstetricibus Hebreorum. Sed sicut isti in tali mendacio, nisi emendationis studium subsequatur,  perditione non carent, Scriptura dicente: Perdes omnes qui loquuntur mendacium , sic et isti grauiori pena plectendi sunt, qui studio, uoluntate atque amore, fallaciis illaqueantur. Hi omnes superius dicti, erunt foris, hoc est, ab aditu celestis Ierusalem repellentur, cum audierint: Discedite a me, maledicti .

Ego iehsu misi angelum meum testificari uobis hec in Ecclesiis. Hoc et supra iam dictum fuerat. In quibus uerbis aperte ostenditur, cuius figuram Ioannes in hac reuelatione tenuerit: nec solum ad ipsum pertinent Ioannem, que ei dicta sunt, sed ad omnes Ecclesias, que superius septenario numero comprehenduntur, in quibus una catholica, id est uniuersalis exprimitur. Ego sum genus et radix Dauid.  Quod nichil aliud est, nisi: Ego sum ex ipsa natura Dauid. Beata enim Dei genitrix de stirpe Dauid descendit, atque idcirco ipse Filius Dei, filius Dauid est. Unde ipse interrogans Iudeos: Quid uobis uidetur de Christo cuius filius sit, hoc responsum ab eis accepit: Dauid, et ille: Quomodo ergo Dauid uocat eum Dominum, dicens: Dixit Dominus Domino meo, sede a dextris meis?  Sed secundum diuinitatem est Dominus Deus Dauid, secundum humanitatem uero non alius, sed idem ipse genus et radix Dauid, id est, natura. Aliter: Ego sum radix Dauid, quia ex me Dauid sumpsit initium. Et ego sum genus et radix Dauid, quia ex illo in fine temporum carnis materiam sumpsi. Stella splendida et matutina.  Quantum ad litteram pertinet, stellam splendidam et matutinam appellat Luciferum, que dum extremas horas noctium illustrat, mane citius affuturum declarat. Ipse atque Christus est stella splendida, quia ipse est lux uera illuminans omnem hominem . Et bene matutina, quia mane surrexit, et tenebras totius mundi fugauit, nobisque claritatem eterni diei, deuicta mortalitate, post resurrectionem ultimam demonstrauit, iuxta illud Apostoli: Nox precessit, dies autem appropinquauit .

Et spiritus id est, tota Trinitas, Pater uidelicet, Filius et Spiritus sanctus. Et sponsa, id est sancta Ecclesia, dicunt, cuilibet fideli: ueni ad Deum, scilicet gressibus fidei et passibus amoris, iuxta illud: Accedite ad eum et illuminamini . Spiritus, id est Deus,  dicit hoc per occultam inspirationem cordibus fidelium. Sponsa autem, id est sancta Ecclesia per apertam predicationem auditores suos inuitat ad patriam celestem. Et qui audit siue per occultam inspirationem, siue per doctorum predicationem Dei uocem. Dicat alteri cuilibet fideli. ueni. Per fidem rectam et per operationem fidei congruam. Qui enim a Deo iam uocatus est, necesse est ut et alium uocet, ne solus ad remunerationem pergat. Nam et qui ad balneum pergit, ut beatus Gregorius dicit, socios habere desiderans, alios hortatur ut secum pergant. Et qui silit iustitiam, id est Deum omnipotentem. ueniat, id est accedat ad illum, ut satietatem eternam accipiat. Qui uult, accipiat aquam uite gratis, id est qui desiderat frui Dei contemplatione, in qua  est refectio eterne satietatis, studeat recte uiuere, ut postea ad ipsam Dei uisionem ualeat peruenire. Sed cum Apostolus dicat: Neque uolentis, neque currentis, sed miserentis est Dei , quomodo qui uult, accipit aquam uite gratis? Sed sciendum est, quia prius preuenit misericordia ut uelimus: deinde etiam subsequitur nostra uoluntas per eamdem gratiam, ut operemur. De hoc Paulus dicit: Qui operatur in uobis et uelle et perficere . Qui itaque sitit, id est, qui eternas delicias preueniente se gratia Dei desiderat, passibus amoris ad eas tendat. Et qui uult, id est qui uolens ex nolente effectus est, non suis meritis, sed gratuita Dei uoluntate, hauriat aquam eterne delectationis.

Contestor ergo, id est, obtestor et testificor omni  audienti uerba prophetie libri huius. Si quis apposuerit ad hec que in libro hoc continentur, aliquem  errorem. Apponet super illum Deus plagas scriptas in libro isto. Ut post innumera tormenta ad eternam perueniat damnationem. Tempore quo beatus Ioannes ista scripsit, surrexerunt heretici in Ecclesia, ualentinus scilicet et Ebion, et Cerinthus, quos et in Epistola sua Antichristos uocat, idcirco hanc contestationem eis obiecit, ne per prauitatem erroris aliquid huic libro superaddere auderent, sicut, uerbi gratia, Arius auferre nisus est ex suo libro: Ego et Pater unum sumus . Photinus quoque dixit: Ego principium tribuo Iesu ex Maria.

Et si quis diminuerit de uerbis huius libri prophetie uel sensum, uel etiam uerba contra suam conscientiam, sicut Arius fecit ex Euangelio, ut predictum est, auferet Deus partem eius de libro uite, id  est in memoria prescientie Dei non scribetur. Et de ciuitate sancta, id est de celesti Ierusalem et societate sanctorum angelorum et hominum. Et de his premiis que scripta sunt in libro isto. Tamen hoc sciendum est, quia hoc non propter eos dicitur, qui simpliciter quod dicunt sentiunt, sed de his utique, qui contra conscientiam suam male de Deo loquuntur.

Dicit qui testimonium perhibet istorum, subauditur uerborum atque idcirco manifestatur, quam uera sint, quia Dominus ipse Christus eis testimonium perhibet. Unde sequitur: Etiam, id est, sic fiat, ut compleantur omnia que superius dicta sunt. uenio cito, ad iudicandum et reddendum unicuique secundum opera sua. Amen, id est, uerum est, quia que  predicta sunt, procul dubio complebuntur. ueni, Domine Iesu. Hec omnis Ecclesia loquitur in Ioanne, optans ut ueniat Christus ad iudicium. Unde et quotidie in Dominica oratione postulat suppliciter: Adueniat regnum tuum. Et illud: Ostende nobis faciem tuam et salui erimus.

Gratia Domini nostri Iesu Christi cum omnibus uobis. Amen. In hoc loco Ioannes typum gerit predicatorum, qui scientes hominem non posse iustificari per legem, sed per gratiam, optat ut eadem gratia semper cum Ecclesia permaneat. Nota autem quod hic liber a gratia sumpsit initium, et in gratia posuit terminum: quia uidelicet et preueniente Dei gratia saluamur et subsequente iustificamur: unde et Paulus huius locutionis more Epistolas suas ordinauit  Ecclesiis, ut a gratia inchoaret, et in gratia terminum poneret.




uolume back matter






ORDO RERUM QUAE IN HOC TOMO CONTINENTUR.


HAYMO HALBERSTATENSIS EPISCOPUS. HAYMONIS OPERUM PRIMAE PARTIS CONTINUATIO. ENARRATIO IN XII PROPHETAS MINORES.

    Ad candidum lectorem. 9
    IN OSEE PROPHETAM. 11
    CAPUT PRIMUM. 11
    CAP. II. 16
    CAP. III. 27
    CAP. Iu. 30
    CAP. u. 39
    CAP. uI. 46
    CAP. uII. 52
    CAP. uIII. 59
    CAP. IX. 64
    CAP. X. 72
    CAP. XI. 79
    CAP. XII. 84
    CAP. XIII. 90
    CAP. XIu. 94
    IN IeL PROPHETAM. 97
    CAPUT PRIMUM. 97
    CAP. II. 104
    CAP. III. 105
    IN AMOS PROPHETAM. 107
    CAPUT PRIMUM. 107
    CAP. II. 109
    CAP. III. 111
    CAP. Iu 112
    CAP. u. 114
    CAP. uI. 117
    CAP. uII. 118
    CAP. uIII. 120
    IN ABDIAM PROPHETAM. 119
    CAPUT PRIMUM. 121
    IN IONAM PROPHETAM. 127
    CAPUT PRIMUM. 127
    CAP. II. 133
    CAP. III. 136
    CAP. Iu. 138
    IN MICHAEAM PROPHETAM. 141
    CAPUT PRIMUM. 141
    CAP. II. 148
    CAP. III. 151
    CAP. Iu. 153
    CAP. u. 156
    CAP. uI. 160
    CAP. uII. 163
    IN NAHUM PROPHETAM. 167
    CAPUT PRIMUM 167
    CAP. II. 172
    CAP. III. 175
    IN HABACUC PROPHETAM. 179
    CAPUT PRIMUM. 179
    CAP. II. 183
    CAP. III. 188
    IN SOPHONIAM PROPHETAM. 195
    CAPUT PRIMUM. 196
    CAP. II. 202
    CAP. III 206
    IN AGGAEUM PROPHETAM. 211
    CAPUT PRIMUM. 211
    CAP. II. 215
    IN ZACHARIAM PROPHETAM. 221
    CAPUT PRIMUM. 221
    CAP. II. 227
    CAP. III. 229
    CAP. Iu. 232
     CAP. u. 235
    CAP. uI. 236
    CAP. uII. 241
    CAP. uIII. 243
    CAP. IX. 248
    CAP. X. 254
    CAP. XI. 257
    CAP. XII. 262
    CAP. XIII. 266
    CAP. XIu. 269
    IN MALACHIAM PROPHETAM. 277
    CAPUT PRIMUM. 277
    CAP. II. 283
    CAP. III. 287
    CAP. Iu. 292




COMMENTARIUM IN CANTICA CANTICORUM.
    CAPUT PRIMUM. 295
    CAP. II. 301
    CAP. III. 309
    CAP. Iu. 313
    CAP. u. 325
    CAP. uI. 336
    CAP. uII. 341
    CAP. uIII. 350




IN D. PAULI EPISTOLAS EXPOSITIO.
    IN EPISTOLAM AD ROMANOS. 361
    Argumentum. 361
    Prologus. 362
    CAPUT PRIMUM. 364
    CAP. II. 378
    CAP. III. 384
    CAP. Iu. 394
    CAP. u. 401
    CAP. uI 409
    CAP. uII. 419
    CAP. uIII. 425
    CAP. IX. 439
    CAP. X. 448
    CAP. XI. 456
    CAP. XII. 468
    CAP. XIII. 478
    CAP. XIu. 485
    CAP. Xu. 493
    CAP. XuI. 505
    IN EPISTOLAM I AD CORINTHIOS. 508
    CAPUT PRIMUM 509
    CAP. II. 518
    CAP. III. 523
    CAP. Iu. 528
    CAP u. 535
    CAP. uI. 539
    CAP. uII. 543
    CAP. uIII 549
    CAP. IX 551
    CAP. X. 558
    CAP. XI. 567
    CAP. XII. 575
    CAP. XIII. 581
    CAP. XIu. 587
    CAP. Xu. 593
    CAP. XuI. 604
    IN EPISTOLAM II AD CORINTHIOS. 606
    Argumentum. 606
    CAPUT PRIMUM. 607
    CAP II. 611
    CAP. III. 615
    CAP. Iu. 622
    CAP. u. 626
    CAP. uI. 631
    CAP. uII. 640
    CAP. uIII. 642
    CAP. IX. 645
    CAP. X. 648
     CAP. XI. 650
    CAP. XII. 660
    CAP. XIII. 668
    IN EPISTOLAM AD GALATAS 669
    Argumentum. 669
    CAPUT PRIMUM. 669
    CAP. II. 675
    CAP. III. 679
    CAP. Iu. 684
    CAP. u. 691
    CAP. uI. 694
    IN EPISTOLAM AD EPHESIOS. 699
    Argumentum. 699
    CAPUT PRIMUM. 699
    CAP. II. 707
    CAP. III. 712
    CAP. Iu. 717
    CAP. u. 723
    CAP. uI. 731
    IN EPISTOLAM AD PHILIPPENSES. 733
    Argumentum. 733
    CAPUT PRIMUM. 735
    CAP. II. 739
    CAP. III. 745
    CAP. Iu. 749
    IN EPISTOLAM AD COLOSSENSES. 753
    CAPUT PRIMUM. 753
    CAP. II. 754
    CAP. III. 759
    CAP. Iu. 763
    IN EPISTOLAM I AD THESSALONICENSES. 765
    Argumentum. 765
    CAPUT PRIMUM. 765
    CAP. II. 766
    CAP. III. 767
    CAP. Iu. 768
    CAP. u. 773
    IN EPISTOLAM II AD THESSALONICENSES. 777
    Argumentum. 777
    CAPUT PRIMUM. 777
    CAP. II. 779
    CAP. III. 782
    IN EPISTOLAM I AD TIMOTHEUM. 783
    Argumentum. 783
    CAPUT PRIMUM. 783
    CAP. II. 788
    CAP. III. 791
    CAP. Iu. 793
    CAP. u. 794
    CAP. uI. 795
    IN EPISTOLAM II AD TIMOTHEUM. 797
    Argumentum. 797
    CAPUT PRIMUM. 797
    CAP II. 802
    CAP. III. 805
    IN EPISTOLAM AD TITUM. 809
     Argumentum. 809
    CAPUT PRIMUM. 809
    IN EPISTOLAM AD PHILEMONEM. 813
    Argumentum. 813
    CAPUT UNICUM. 813
    IN EPISTOLAM AD HEBRAEOS. 819
    Prefatio. 819
    CAPUT PRIMUM. 821
    CAP. II. 832
    CAP. III. 840
    CAP. Iu. 846
    CAP. u. 853
    CAP. uI. 858
    CAP. uII. 865
    CAP. uIII. 873
    CAP. IX. 878
    CAP. X. 888
    CAP. XI. 899
    CAP. XII. 917
    CAP. XIII. 928




EXPOSITIO IN APOCALYPSIN.
    Haymonis prefatio. 937
    LIBER PRIMUS. 939
    CAPUT PRIMUM. 939
    CAP. II. 962
    CAP. III. 985
    LIBER SECUNDUS. 985
    Sequitur CAP. III. 993
    CAP. Iu. 1002
    CAP. u. 1013
    CAP. uI. 1023
    CAP. uII. 1034
    CAP. uIII. 1043
    CAP. IX. 1051
    LIBER TERTIUS. 1059
    CAP. X. 1059
    CAP. XI. 1067
    CAP. XII. 1080
    LIBER QUARTUS. 1087
    Sequitur CAP. XII. 1087
    CAP. XIII. 1092
    CAP. XIu. 1104
    LIBER QUINTUS. 1111
    Sequitur CAP. XIu. 1111
    CAP. Xu. 1118
    CAP. XuI. 1126
    LIBER SEXTUS. 1139
    CAP XuII. 1139
    CAP. XuIII. 1150
    CAP. XIX. 1166
    LIBER SEPTIMUS. 1171
    Sequitur CAP. XIX. 1171
    CAP. XX. 1181
    CAP. XXI. 1191
    CAP. XXII. 1211




FINIS TOMI CENTESIMI DECIMI SEPTIMI.
