
PATROLOGIAE TOMUS XXXIII.

S. AURELII AUGUSTINI

TOMUS SECUNDUS.


PARISIIS, uENIT APUD EDITOREM, IN uIA DICTA D'AMBOISE, PRÈS LA BARRIÈRE D'ENFER, OU PETIT-MONTROUGE. 1845.


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD USQUE INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA, INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNIUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA. METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES PRIMA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A TERTULLIANO AD GREGORIUM MAGNUM. ACCURANTE I.-P. MIGNE, Cursuum Completorum IN SINGULOS SCIENTIAE ECCLESIASTICAE RAMOS EDITORE.

PATROLOGIAE TOMUS XXXIII.


S. AURELII AUGUSTINI



TOMUS SECUNDUS.


PARISIIS, uENIT APUD EDITOREM, IN uIA DICTA D'AMBOISE, PRÈS LA BARRIÈRE D'ENFER, OU PETIT-MONTROUGE. 1845.


uolume title page
SANCTI AURELII

AUGUSTINI

HIPPONENSIS EPISCOPI

OPERA OMNIA,

POST LOuANIENSIUM THEOLOGORUM RECENSIONEM, CASTIGATA DENUO AD MANUSCRIPTOS CODICES GALLICOS, uATICANOS, BELGICOS, ETC., NECNON AD EDITIONES ANTIQUIORES ET CASTIGATIORES, OPERA ET STUDIO MONACHORUM ORDINIS SANCTI BENEDICTI E CONGREGATIONE S. MAURI. Editio nouissima, emendata et auctior, Accurante M * * * *, Cursuum completorum Editore.

TOMUS SECUNDUS.
16 uOL. PRIX: 85 FR.

PARISIIS uENIT APUD EDITOREM IN uICO DICTO MONTROUGE, IUXTA PORTAM INFERN GALLICE: PRÈS LA BARRIÈRE D'ENFER. 1841.


ELENCHUS OPERUM QUAE IN HOC SECUNDO TOMO CONTINENTUR.




EPISTOLARUM CLASSES QUATUOR.
CLASSIS PRIMA. EPISTOLAE QUAS SCRIPSIT NONDUM EPISCOPUS . 	Pag. 1
CLASSIS II. EPISTOLAE QUAS EPISCOPUS ANTE COLLATIONEM CARTHAGINENSEM CUM DONATISTIS HABITAM ET ANTE DETECTAM IN AFRICA PELAGII HAERESIM SCRIPSIT . 	121
CLASSIS III. EPISTOLAE QUAS SCRIPSIT RELIQUO uITAE TEMPORE . 	471
CLASSIS Iu. EPISTOLAE IPSO ETIAM EPISCOPO SCRIPTAE, QUARUM TEMPUS MINUS COMPERTUM EST. 	1025

CONTENTA IN APPENDICE.
NONNULLAE EPISTOLAE AUGUSTINI NOMINE OLIM FALSO PRAENOTATAE. 	1093





Main uolume text




[OPERA OMNIA AUGUSTINI HIPPONENSIS.]





IN TOMUM SECUNDUM Prefatio.

Ut oculi aliis corporis sensibus prestant, ita illustrium uirorum Epistole ceteris eorum scriptis passim antecellunt. In eis enim tanquam in gemino oculorum speculo emicant persone dotes, affectus, uirtutes et uitia; sic ut nemo magis ad uiuum ea exprimere possit, nemo alibi melius quam in epistolis intueri. Id si de cuiusquam alius, certe de Augustini Litteris constat, in quibus sanctissimi Doctoris genius, eloquentia citra fucum, prudentia, zelus, animi constantia, ueritatis ac pietatis studium, humanitas, modestia, alieque uirtutes resplendent. Iam quidem in Confessionum libris se ipse luculenter expresserat Augustinus; at non ita, si dicere licet, genuine sicut in Epistolis. Fit enim ut que de seipsis scribunt sancti, aut immodice extollant, si mala sint; aut plus equo deprimant, si bona: si uero quis alius de ipsis scribit, non satis eorum intima penetrare possit; aut etiamsi possit, aptissime explicare non ualeat. At in uariis epistolis auctores sponte se ipsi produnt pingumque natiuis coloribus, quos natura, locus, occasio, persone, argumenti materia, etiam a non cogitantibus exprimunt: adeo ut diligens quiuis rerum estimator in epistolaribus scriptis auctoris faciem et animum a propinquo intueri possit.

Sed illud insuper Augustini Epistolis dignitatem addit, quod cum sanctissimus Pontifex grauissimis Ecclesie negotiis fuerit occupatus, Epistolarum eius collectio non tantum ipsius priuatam, sed et totam fere ecclesiasticam illius temporis historiam complectatur. Unde si quis Donatistarum et Pelagianorum, que due hereses Ecclesiam per id tempus maxime infestarunt, res gestas studiose indagare ac plene intelligere cupit, Augustini Epistolas legat ac sedulo reuoluat, et uotis tandem suis optatum finem imponet.

uerum in superioribus editionibus adeo perturbatus erat Augustinianarum Epistolarum ordo, ut non facile quisquam id assequi potuisset absque longa et sepe repetita lectione ac meditatione. Nam eiusdem temporis et argumenti Epistole per totum collectionis corpus hinc inde disperse erant, tum priores posterioribus postposite et in finem reiecte; ac demum, que intoleranda confusio erat, Augustini rescripta quam longissime ab interrogatis et consultis nonnunquam aberant: imo rescripta consultis longe preferebantur; adeo ut Euodii u. g. consulentis Epistole post multas interiacentes Epistolas Augustini responsum consequerentur. Quapropter optandum erat ut Augustini Epistole in rectum ordinem pro temporum ratione digererentur. Quod procul dubio curaturus fuisset Augustinus ipse, si earum recensionem quam susceperat, ei absoluere licuisset. Quippe in Retractationum suarum proemio optare se testatur, ut opera sua eo quo scripta sunt ordine perlegantur, eique rei daturum se operam, quo demum intelligant lectores quomodo scribendo profecerit.

At quominus id tentaremus intercedebant diuerse res; nempe usus superiorum temporum, receptus ordo ab annis circiter centum septuaginta, citationes usitate, quas uiolare, aut demum peruertere nefas esse uidebatur, ne mutatio hec plurimum negotii studiosis facesseret. Ad hec non leues difficultates in constituendo Epistolarum ordine, qui omnibus probetur; cum de nonnullarum etate disputent eruditi. Atque hec potissimum nos ratio morabatur; quippe qui id precipue in animum induximus, hoc in labore nostro neutrorum sententie temere aduersari aut fauere. Hec ergo momenta a mutando Epistolarum ordine nos deterrebant, nec facile id a nobis contra superiores editiones suscipiendum uidebatur.

Ex aduerso tamen aliud suadebant non tantum uaria eruditorum exempla in Epistolis S. Cypriani, S. Leonis, etc., sed etiam uirorum non minus scientia quam dignitate prestantium auctoritas, qui posteritati hac noua editione consultum uolebant. His omnino exemplis et auctoritatibus adducti, tandem consensimus, ut Augustini Epistole ad annorum seriem, quoad fieri posset, accuratam reuocaremus. Et ne leui fundamento hanc seriem designasse uideamur, non modo nostris, sed etiam alienis eam studiis et consiliis inuestigare sategimus. Nostrarum hanc in rem momenta rationum, quibus ordinem a nobis constitutum comprobamus, paulo inferius subiicienda sunt, postquam nonnulla circa nouam hanc Epistolarum editionem hic premiserimus.

Principio Epistolarum chronologico ordine constituto, eas in quatuor classes distinximus, quarum prima illas exhibet quas Augustinus nondum episcopus scripsit. Qua in re Augustinum ipsum secuti auctorem sumus, qui in Retractationum priore libro ea duntaxat recensuit opuscula que antequam fieret episcopus in lucem protulerat. In secunda classe representantur Epistole quas ab inito episcopatu ad collationem cum Donatistis Carthagine habitam et Pelagiane hereseos in Africam inuectionem edidit. In his enim duobus siue retegendis, seu extirpandis erroribus uersantur ut plurimum he littere, que eorum initia, progressus, atque damnationem accurate describunt. Tertia Epistolarum classis eas complectitur quas ab eo tempore S. Doctor ad uite finem exarauit, quibus scilicet certa epocha potest assignari. In quartam demum classem reliquas Augustini litteras redegimus, quas quidem scripsit episcopus, nulla tamen alia prefixa temporis aut circumstantiarum nota, que  certum tempus pre se ferat. Ex hac porro quadruplicis classis distinctione id commodi eueniet, quod antea obseruabamus, ut studiosus lector ea que ad hereses Donatistarum et Pelagianorum pertinent, uno fere conspectu ac tenore percipiat.

Deinde monendus est lector nonnullos tractatus, qui hactenus in Epistolarum ordinem relati sunt, loco motos a nobis non fuisse, tametsi id non leuis momenti rationes suadere uidebantur. In eo genere est publicum illud instrumentum, quo Eraclium futurum sibi successorem designat Augustinus, preter aliquot prolixiora opuscula, que ab ipso in Retractationibus censentur inter libros. Id uero a nobis prestitum haud fuit, quo uel sic lectorum commodo, quantum fas esset, consuleretur. uerum nichil cunctandum censuimus, quin reiiceretur in Appendicem uulgata illa Altercatio cum Pascentio, que CLXXuIII numerabatur inter Augustini Epistolas. Hanc enim supposititiam esse manifestis constat argumentis, que in Admonitione eidem Altercationi prefixa retulimus.

Preterea rem gratam utilemque studiosis facturos nos arbitrati sumus, si quasdam huc reuocaremus Epistolas, non solum quas Augustinus nomine suo misit ad alios, sed ex illis etiam que ad ipsum a multis sunt directe. Sic Timasii et Iacobi, sic Honorii et Theodosii Imperatorum, Quoduultdei, Prosperi, Hilarii atque Anonymi ad Augustinum litteras: sic et ab ipso datas ad Pelagium, ad Simplicianum de opere ipsi dicato, ad Aurelium, ad ualerium, ad Claudium, ad Quoduultdeum super libris eorum nomine nuncupatis, que hic antea desiderabantur, suo inserendas loco curauimus: uti et catholicorum episcoporum rescripta ad Marcellinum tribunum, occasione collationis Carthaginensis, necnon Epistolam ad Proculum et Cylinnium Gallicanos antistites Leporii causa transmissam: que nimirum scripta non minus pro ueris ac germanis Augustini fetibus habenda sunt, quam Epistole ille Carthaginensis ac Mileuitane synodi nomine ad Innocentium directe, quas uti a S. Doctore dictatas cum aliis eius Epistolis omnes recipiunt.

Huc uero etiam reuocandus erat Tractatus de bono uiduitatis, nisi id prohibuisset usus iampridem receptus, qui Libri titulum ei assignat, tametsi uera sit Augustini ad Iulianam Epistola, eoque nomine nulla eius peculiaris mentio in Retractationum libris habeatur. Eiusdem conditionis est ea Epistola quam S. Doctor fidelibus ad sue dispensationis curam pertinentibus scripsit contra Petilianum, que ab Augustini tempore, sicuti in lib. 2 Retractationum, c. 25, testatur, prioris aduersus eiusdem heretici Litteras libri locum obtinuit. Occurrebat preterea Secundini Manichei ad Augustinum Epistola, que ut nichil continet obseruatione dignum quod eruditorum oculis merito subiiciatur, relicta est in sexto Augustinianorum operum tomo, ob id solum legenda, ut ea plenius intelligantur que illic aduersus Secundini errores disputat Augustinus.

Neque uero editas duntaxat Epistolas recudimus; sed nouas aliquot primi damus in lucem: in quibus occurrit Augustini tum presbyteri insignis ad Alypium episcopum Thagastensem Epistola, cuius perquam egregium est argumentum. Iam pridem Christianorum conuiuia compotationesque in basilicis natali sanctorum die fieri solitas e medio tollere satagebat Augustinus. Eius hanc in rem uerba sunt in Epist. XXII ad Aurelium, n. 5: Auferendum est malum non aspere, sed sicut scriptum est, in spiritu lenitatis et mansuetudinis. Non duriter, non modo imperioso ista tolluntur; magis monendo quam minando. Sic enim agendum est cum multitudine peccantium. Narrat ergo hic quemadmodum per tres dies, nominatimque in Leontii natali die, auctoritatibus ex diuina Scriptura petitis, tum precibus, fletibus ac lacrymis apud solemnem concionem instabat, feda ut hecce consuetudo ab Ecclesia eliminaretur: que ubi paucorum mouere animos intellexit, mox acriore studio alia atque alia subiecit hortamenta, et imperata oratione piorum suffragia adhibuit; sic ut Deo donante tandem a compotationibus istis cessatum fuerit. Inter alia uero que hic referuntur ecclesiastice discipline monumenta, notandi ritus in sanctorum solemnitatibus tum usurpati, nempe sermo habitus ad populum; sacre lectiones et Psalmorum modulatio alternis uicibus repetite; acta uespertina sacra, que quotidie celebrari solerent.

Prodeunt simul e tenebris alie due, quibus numerus Epistolarum Augustini ad Paulinum Nolensem in Possidii indice annotatus completur; breuiores quidem ille, sed christiane pietatis ac beneuolentie sensu plenissime. His Paulini litteras et opusculum contra Paganos, quod ab ipso elaborari didicerat Augustinus, ardentissimis uotis expetere se contestatur.

Prolixior insigniorque est ad Mercatorem Epistola, ex tertia parte olim exhibita in lib. ad Dulcitium, hunc autem primum ex integro data: que ut peracre Mercatoris ingenium, ita singularem modestiam Augustini prodit, qui succensentem quod sibi non rescripsisset, accipit gratantissime. Notandus in ea controuersiarum inter Catholicos et Pelagianos status, quod ad questionem de Baptismo paruulorum ac de morte peccato retributa pertinet, liquido explicatus. Notanda itidem epocha Litterarum Augustini ad Sixtum et ad Celestinum diaconum hic definita. Sed illud in primis obseruatione dignum est, quod ex eadem epistola intelligimus, nempe catholicos scriptores extra Africam positos sua Augustino scripta, que aduersus Pelagianos edebant, dirigere solitos fuisse. Huius quidem rei coniecturam capere licebat ex breuiore ad Sixtum Epistola, n. I. uerum id longe certius liquet ex his Augustini uerbis ad Mercatorem: Ego itaque te, fili dilectissime, scribentem mihi uel ad me consideranda tua scripta mittentem, absit ut negligenter accipiam, etc.

Iam uero in hacce editione capitulationes, que paucas in Epistolas antehac inducte erant, retinemus;  nouas in aliis, ubi commodum uidetur, instituimus; porro in omnibus sectiones designamus frequentes, affixis numericis notis, uti iam in primi tomi opusculis fieri cepit, quo esset deinceps facilior Augustini usus, expeditiorque locorum inquisitio. Deinde Epistolarum argumenta, que plurima grauissimis scatere erratis historieque aduersari obseruarant eruditi, castiganda curauimus. Et quanquam consilium nostrum minime sit animi nostri sensa et cogitata doctis obtrudere, temperare non potuimus tamen, quin notatiunculas quasdam annecteremus, tum in precipuis uulgati textus emendationibus, tum iis in locis qui ad stabiliendam Epistolarum epocham uisi sunt idonei. Nihil porro est, quod hic omnia recenseantur menda, que sane innumera MSS. exemplarium ope resecuimus. Cur autem omnia resecare non licuerit, id in causa est quod aliquot S. Doctoris Epistole unico duntaxat codice MS. eoque non satis emendato continerentur, uti constabit codicum, quibus usi fuimus, Syllabum in fine uoluminis adiectum consulenti.

Ne quid uero in hac Epistolarum editione, quod nostrum certe esset, desideraretur; quatuor earum indices attexuimus. Primus quidem nouum huncce Epistolarum ordinem cum hactenus uulgato comparatum exhibet. Alter uulgatum prius ordinem continet, quatenus ad hunc nouum reducitur. Tertius constat eorum nominibus alphabetico ordine digestis, ad quos Augustinus dedit Epistolas, uel a quibus ipse uicissim accepit. Postremus denique Epistolas distribuit in precipua argumenta que in eis tractantur. Statueramus aliquando quintam quoque Epistolarum seriem intexere, que ordini illi responderet, qui in MSS. codicibus usitatior est. uerum incassus labor et prorsus inutilis fuit, tum ob maximam MSS. codicum uarietatem, inter quos nescimus an duos tresue reperias qui inter se hac in re conueniant: tum maxime quod pauci admodum reperiantur, qui media saltem ex parte S. Doctoris contineant Epistolas; adeo ut ex illis nichil certum, nichil fixum ordinatumque possit constitui; si codices nonnullos exceperis annorum 600 circiter etatem preferentes, qui Epistolas sex aut septem priores exhibent ea serie, quam editiones uulgate representant, aliis longe diuerso nulloque legitimo ordine contextis.

Postremo, uti aliorum tomorum, sic et istius opuscula excipiet rerum et Scripture que explicantur locorum index, quantum in nobis fuit, sincerus, et studiose comparatus.

Superest igitur ut, quod antea polliciti sumus, noui Epistolarum ordinis rationes hoc loco exhibeamus.





Epistolarum ORDO CHRONOLOGICUS ARGUMENTIS DEMONSTRATUS.



EPISTOLAE PRIMAE CLASSIS, Quas Augustinus nondum episcopus scripsit, ab anno Christi 386 ad 395.



I.---Scripta circa finem an. 386.

Ut primum locum in Retractationibus tenent libri contra Academicos, in agro Cassiciaco scripti ab Augustino paulo post ipsius conuersionem; ita ceteras ipsius Epistolas hic iure precedit illa, que eorumdem librorum occasione data fuit ad Hermogenianum. Annus uero quo isthec epistola, siue libri iidem prodierunt, hac ratione inuestigatur. Exorsus fuerat id operis Augustinus aliquanto tempore ante suum natalitium diem, qui in 13 nouemb incidebat, ex lib. 1 Retractationum, c. 2. Cum autem id opus absolueret, trigesimum tertium etatis annum agebat, uti sub eiusdem operis finem lib. 3, c. 20, n. 43 testatur. Iam uero Possidius, cap. 31, fidem facit uixisse Augustinum annos septuaginta sex. Nullusque hactenus in dubium reuocauit, quin eius obitus in 28 augusti an. 430, iuxta Prosperi chronicon, inciderit. Illum igitur natum fuisse oportet 13 nouemb. an. 354, conuersum autem a seculo secessisse in uillam Cassiciacum an. 386, eodemque labente anno libros de Academicis edidisse; quatuor circiter menses ante baptismum, quem insequenti anno percepit.

Quanquam hec facilis et expedita chronologie ratio uideatur, in ea tamen constituenda necesse est paulum immorari. Nam quoniam ex lib. 3 contra Petil. litt. c. 25, liquet Augustinum non repetiisse Africam, nisi post Maximi tyranni necem, que exeunte iulio uel augusto an. 388 contigit; cumque ex lib. 9 Confess capp. 8, 10, 11, eque certum sit Monnicam ad  Ostia Tiberina, cum Augustinus in Africam post baptismum in Paschali solemnitate Mediolani perceptum remearet, seseque simul nauigationi instaurarent, ex hac uita migrasse, anno etatis ipsius Augustini 33, hinc fit ut uiri eruditi in diuersas abeant opiniones; uelintque alii Possidium, ubi Augustinum annos 76 uixisse scribit, ipsius annos ex Consulum fastis numerare, proque anno primo perbreue illud computare spatium temporis a die 13 nouemb. quo in lucem editus est Augustinus, ad diem 1 ianuarii; tum pro septuagesimo sexto id censere quod a 1 die ianuarii ad 28 augusti extenditur. Sicque Augustinum natum esse 13 nouemb. an. 355, conuersum an. 387, baptizatum an. 388, et reipsa uixisse annos non 76, sed 74 supra nouem aut decem menses. Dicunt alii Augustinum, tum in lib. 3 contra Academicos, supra laudato loco. tum in cap. 10 lib. 1 Soliloquiorum , ubi se 33 annum agere profitetur, non inchoatum currentemue annum, sed transactum prorsus et elapsum intelligere. Sic enim suos annos numerare solitum suspicantur ex lib. 6 Confess. c. 11, in quo se tricenariam etatem gerere ait, posteaquam c. 6 meminit se landes Imperatoris recitasse, illum ipsum panegyricum esse rati, quem Bantoni consulatum ineunti dixit Kal. ian. an. 385, ex lib. 3 cont. Petil. litt. c. 25, licet uerisimilius sit hanc aliam fuisse panegyrim, quam Imperatoris laudes appellat. Horum igitur calculo pertinet Augustini ortus ad an. 354, conuersio secessusque ad an. 387: baptisma denique refertur ad an. 388, quo iam Augustinus, etatis 33 expleto anno, tricesimum quartum decurrebat.

uerum he due sententie uerba Augustini Possidiique  a genuino sensu per uim detorquent, nulla id exigente causa. Quid enim obstat quominus intelligamus Augustino sub matris obitum ad suos nauigare paranti moram allatam fuisse aliquo casu? quidue cogit credere ipsum statim ab obitu matris in Africam soluisse, cum id minime dicat? Quin potius in 1 Retractat. libro, capp. 7, 8, 9, recenset opuscula post baptismum a se Rome conscripta, quibus profecto perficiendis sat esse non potuisset tantillum temporis, quo in Urbe ante matris sue mortem resedisset; quandoquidem ab itineris labore, quem Mediolano rediens cum suis tolerauerat, nondum recreatus erat, cum ad Ostia Tiberina peruenit: Illic enim, inquit, post longi itineris laborem instaurabamus nos nauigationi. Quapropter eius commoratio Rome non ante, sed post obitum Monnice reponenda, credendumque est quidpiam ei fuisse impedimento, quominus in Africam tam cito remearet.

Nam illius temporis historia prodit Maximum tyrannum hoc ipso anno 387, circiter mensem augustum infesto agmine descendisse in Italiam, et pulso ex ea ualentiniano, Africam pariter occupasse. Fieri ergo potuit ut de his certior factus Augustinus, cum egritudine matris, cuius obitum in mensem augusto citeriorem referre nichil uerat, ad Ostia Tiberina detineretur, mutato subinde consilio, huius tumultus exitum opperiri Rome statuerit, ubi a ciuilis belli cladibus tutior quam Thagaste degere poterat. Ad hec si Augustini conuersionem referas in annum 387, dicere cogeris eum in secessu prope Mediolanum ruri quieuisse, illa ipsa tempestate, qua uniuersa Italia Maximo inuadente turbabatur; et ex ea ualentinianus Imperator expellebatur, hoc est in medio belli turbine, qui circa Mediolanum precipue detonabat, cum in ea urbe Comitatus Imperatoris plerumque resideret: quo tempore censet Baronius ex Ambrosii uerbis intelligi posse Mediolanenses ciues de fuga cogitasse.



II.---Scripta circa idem tempus.

Subsequitur epistola ad Zenobium, illum ipsum, uti quidem nobis uidetur, cui nuncupati sunt libri de Ordine, editi exeunte anno 386. Confer hanc epistolam cum lib. 2 de Ordine, cap. 7, n. 20, quo loco dicit Augustinus, secum sepe de rerum ordine contulisse Zenobium, ipsumque tunc temporis peregre profectum fuisse significat. Hac autem in epistola desiderat absentem Zenobium, optatque ut disputationem cum ipso inchoatam simul absoluant.



III.---Scripta an. 387.

Que hic ordine tertia est, ad Nebridium data, prodiit haud multo post Soliloquiorum opus, quod sub initium anni 387 perfectum fuit: quippe id operis a se recens editum esse innuit Augustinus, n. 1. Quid, ait, si Soliloquia legisset Nebridius, letaretur multo exundantius, nec tamen reperiret plus aliquid quod me appellaret, quam beatum. Et n. 4: Nihil autem horum fieri posse, Soliloquia nostra iam continent. Ex quibus uerbis intelligitur libros de Academicis, de Beata uita, aliosque exeunte anno 386, et ineunte 387 ante Soliloquia ab Augustino compositos, Nebridio legenti arrisisse, ut gestientis animi motu uelut abreptus continere se non potuerit, quominus eum beatum nuncuparet. Hec itaque epistola in iis numeranda est, de quibus Augustinus in lib. 9 Conf. cap. 4, dicit: Ibi, id est, apud Cassiciacum, quid egerim in litteris . . . . . cum absente Nebridio, testantur epistole. Scilicet Augustinum illuc secedentem secutus non erat Nebridius; Amicitie enim nostre cesserat, inquit Augustinus in lib. 8 Conf. c. 6, ut omnium nostrum familiarissimo uerecundo Mediolanensi ciui et grammatico subdoceret. Hinc porro est quod in extrema parte epistole aliquot illi de uerborum coniugationibus questiunculas proponit.



Iu.---Scripta circa idem tempus.

Ex eodem agro Cassiciaco dedit epistolam hic quartam ad Nebridium, qua illi satisfaciebat inquirenti quantum in secessu profecisset. Exciderunt relique Epistole ab Augustino per id otii ad Nebridium dictate,  quas maiori numero atque impensiori studio conscriptas fuisse ex allato loco lib. 9 Conf. subintelligimus.



u.---Scripta circa fin. an. 388.

Quinta est ea quam a Nebridio recepit, cum esset Thagaste in Africa; quo ex Italia rediit post Maximi tyranni necem, que an. 388, mense iulio uel augusto accidit. Miratur Nebridius Augustinum se Thagastensium ciuium negotiis interpellatum non impatienter ferre, doletque nondum redditam ipsi fuisse, quam tantopere exoptabat, a mundanis curis cessationem. uidetur itaque collocanda isthec epistola in fine eiusdem anni 388, aut in sequentis anni exordio. Nam Augustinus Thagastem reuersus, haudquaquam sustinuit, quin conceptum iam inde a suo baptismate consilium secedendi cum amicis in agros, quos ad Thagastem possidebant, exsequeretur quamprimum liceret. Et reipsa illic in secessu, a se iam alienatis curis secularibus, transegit ferme triennium, ex Possidio, cap. 3, donec Hipponem data quadam occasione profectus, ibi presbyter ordinaretur, quod anno 391 ineunte contigit. Attamen dici potest ipsum suo etiam in secessu, cum nimium ille et a ciuibus suis amaretur, et ex equo ciues suos redamaret, suscepisse interdum curam grauiorum negotiorum, que ad ipsum perferebantur.



uI, uII.---Scripte circa initium an. 389.

Sexte epistole tempus utcumque habetur ex Augustini rescripto proxime subsequente, ubi, n. 4, uerecundum familiarem quondum, suum appellat. Nempe Augustinus apud Mediolanum existens de uerecundo, si illic adhuc in uiuis ageret, non sic loqueretur; et multo minus apud Cassiciacum, ubi ipse in uerecundi uilla uersabatur. Neque de cetero uidetur referenda utraque epistola ad illud tempus, quo Rome morabatur Augustinus, licet uerecundus per id temporis e uiuis excesserit; tum quia istud cum uoce quondam non congruit, tum quia nullum eiuscemodi litterarii commercii, quod tunc Augustino cum Nebridio intercesserit, indicium nobis suppetit. Sic ergo epistolas sextam Nebridii et septimam Aug. ad Nebridium, illis iam in Africa constitutis scriptas fuisse colligimus.



uIII-XIu.---Scripte circa idem tempus.

Idem porro de reliquis epistolis quas ad se uicissim miserunt, id est octaua, nona, decima, undecima, duodecima, tertia decima et quarta decima, longe magis liquet. Quanquam enim temporis articulum quo singule date fuerunt, haud expeditum sit distincte assignare: is tamen ordo quem hic inter se tenent facile constituitur ex mutuo earum respectu. Ad extremum id certo certius est, omnes ad Nebridium epistolas ante annum 391 prodiisse. Quippe de obitu Nebridii scribit Augustinus in libro 9 Confessionum, c. 3 n. 6: Quem non multo post conuersionem nostram et regenerationem per baptismum . . . . carne soluisti. Quibus uerbis aperte docemur mortuum fuisse Nebridium, antequam ad presbyterium assumeretur Augustinus. Atqui ad id munus assumptus fuit anno 391 ex eruditorum obseruatione, duobus nixa Possidii testimoniis qui primum cap. 3, fidem facit Augustinum ex Italia in Africam regressum in secessu Thagastensi ferme triennio constitisse, tumque ordinatum fuisse presbyterum apud Hipponem. Porro regressus est Augustinus anno, ut diximus, 388, post Maximi necem. Deinde cap. 31 ipsum in clericatu uel in episcopatu annis ferme quadraginta, scilicet ad diem usque 28 augusti anni 430, uixisse testatur. Porro illa ipsius ordinatio nonnullis quadragesima incipiente, nobis aliquanto ante di rom spatio lacta uidetur: quippe cum Augustinus presbyteratu suscepto se uirium suarum in eo munere atque in diuini uerbi predicatione periculum fecisse in epistola XXI, innuat, ob idque a ualerio episcopo flagitare se dicat dierum aliquot inducias et facultatem ad Pascha usque secedendi, ut sacris Litteris. in quibus minus peritum se iam tum intelligebat, operam nauet.



Xu.---Scripta circa an. 390.

Epistolam ad Romanianum. que hic ordine quinta  decima est, scriptam ab Augustino iam episcopo credidit Baronius, adeoque ex hac ipsa ad annum 142, obseruauit episcopos consueuisse scribere litteras in tabellis eburneis uel in chartis; raro uero nec nisi charte inopia in membranis. Sed quando in ea S. Doctor librum de uera Religione Romaniano, cui maxime dicabatur, absolutum esse, ipsique propediem transmittendum renuntiat; pertinet dubio procul ad illud tempus quod Augustini presbyteratum proxime antecessit. Nam istum librum in Retractationibus postremum inter eos recenset Augustinus, quos nondum presbyter edidit. Certe hic idem liber erat unus ex quinque illis quos Alypius ante annum 395, adeoque ante Augustini episcopatum dono misit Paulino, de quibus in epistola XXIu et XXuII.



XuI, XuII.---Scripte circa an. 390.

Septima decima ad Maximum Madaurensem, a quo litteras prius acceperat Augustinus, data uidetur ex Thagastensi secessu. Quod colligimus non modo ex eo quod nonnullam Augustino cum ethnico illo consuetudinem fuisse indigitet; fortean quia non procul ab inuicem agebant, cum esset Madaura Thagasti finitima: sed presertim ex eo quod nullum aut episcopatus aut sacerdotii eius exstet in ea uestigium; quodque idolorum cultus  adhuc publicus foret, ut hic passim ipse subinnuit. Unde licet inferre scriptam fuisse anno 390.



XuIII-XX.---Scripte circa idem tempus.

Epistole proxime subsequentes, ad Celestinum, ad Gaium, ad Antoninum, in quarum inscriptione nullum nomini suo dignitatis titulum adiunctum assumit Augustinus, ab eo adhuc laico uidentur date. Id uero etiam confirmatur ex stilo, qui ut in primis ipsius scriptis, paulo elegantior est; nec non ex ordine quo in uetustis codicibus reperiuntur collocate, uidelicet iuxta priores quindecim epistolas, adeo ut nec desint MSS. qui preter illas prorsus nichil contineant: cuiuscemodi perantiquus liber in bibliotheca Germanensi asseruatur.



XXI.---Scripta sub ineuntem an. 391.

Epistola uigesima prima nichil aliud est, quam supplex ille libellus quem episcopo ualerio porrexit Augustiaus aliquanto post suam ordinationem, postulans ut quia iam uires suas huic obeundo muneri inferiores expertus fuerat, concederetur sibi paruum tempus, uelut usque ad Pascha, quo Scripturarum sacrarum studio totus uacaret. Hec igitur epistola sub initium anni 391, quo presbyterum creatum Augustinum fuisse probauimus, collocari debet.



XXII.---Scripta circa an. 392.

Effluxerant ab eius ordinatione dies bene multi, cum epistolam uigesimam secundam ad Aurelium scripsit presbyter Augustinus. Iam tum enim erecto Hipponensi monasterio fratrum cetus coalescere ceperat, ex n. 1. Hac epistola respondet litteris quibusdam, que hodie non exstant, receptis ab Aurelio; cui Carthaginensis Ecclesie regimen recens commissum esse indigitat, ubi meminit spei, quam secum probi quique conceperant, fore ut Deus Africanarum ecclesiarum egritudinibus collata in ipsum auctoritate, medelam aliquando tandem adhibeat. Sicque omnino familiari suo rescribit, ut facile credas Aurelium ab ipso per litteras instanter petiisse, ut sibi sub nouo onere laboranti, qua consiliis opportunis, qua emissis ad Deum precibus subueniret. Quocirca existimare licet Aurelium, qui anno 388, cum eum ex Italia rediens Augustinus apud Carthaginem uidit ex lib. 22 de Ciu. Dei, cap. 8, diaconi Carthaginensis munus obibat, non citius anno 391, episcopali dignitate auctum fuisse. Et reipsa antecessor ipsius Genethlius concilio Carthaginensi II prefuit anno 390, die 19 maii. Deinceps uero, id est, anno 393, concilium Hipponense die 8 octobris, aliaque insequentium annorum Africana concilia, sub Aurelio habita prenotantur. Ceterum hac ipsa, qua de agimus, epistola permotum credimus Aurelium ad cogendum istud concilium Hipponense, quo eius auctoritate  comessationes quibus Afri pietatis pretextu in ecclesiis uacabant, prohiberet. Tanta nimirum erat pestilentia huius mali, ut hic scribit Augustinus n. 4, ut sanari prorsus nisi concilii auctoritate non posset.



XXIII.---Scripta circa idem tempus.

uigesima tertia ad Maximinum uel ipsa inscriptione intelligitur scripta ab Augustino, cum adhuc presbyter esset, quo autem anno minime compertum est.



XXIu, XXu.---Scripte sub fin. an. 394, ante hiemem.

Paulini sunt due subsequentes epistole, ab ipso ex urbe Nola in Africam, anno 394 transmisse; altera Alypio patri, id est, episcopo. Hanc enim dignitatem ipsi competere didicerat haud dubie ex litteris, quas ab Alypio se recepisse profitetur. Altera autem Augustino fratri, quem scilicet presbyterum adhuc agere audiuerat, cuique, ut ait n. 4, officio sociatus, siue iuxta Cisterciensem MS. officio senatus equabatur. Atque ex priore quidem epistola, n. 2, habemus hanc simul cum illa datam fuisse. Ex principio uero epistole XXX, quam ad Augustinum sub initium anni 395 indubitanter scripsit Paulinus, hanc eamdem ad Augustinum, scilicet uigesimam quintam; imo et alteram ad Alypium, hic uigesimam quartam ante hiemem superiorem, id est autumno anni 394 directam fuisse certe cognoscimus.



XXuI.---Scripta forte ineunte an. 395, et missa cum sequente.

uigesima sexta Augustini est ad Licentium discipulum quondam suum. Laudat, n. 5, Paulinum tanquam sibi tunc temporis notissimum. Quapropter eam forte scripserit post acceptas superiores Paulini litteras, postque uisum illum, quem Paulinus ad ipsum salutandum direxerat. Porro in epistola proxime subsequente, n. 6, recordatur huius ad Licentium scripte, eamque eadem occasione, siue eius saltem exemplum Paulino ipsi legendum transmittit.



XXuII.---Scripta circa ineunt. an. 395.

uigesima septima ad Paulinum epistola sub initium anni 395 a nobis collocatur. Quippe acceptis litteris Paulini sibi ante hiemem scriptis, hanc illi epistolam perferendam Augustinus tradidit Romaniano, uti n. 4 significat: qui Romanianus, Licentii supra nominati pater, in Italiam rei familiaris et domestice causa nauigabat; forte uerno tempore predicti anni 395, certe Augustino nondum episcopo, ex epist. XXXI et XXXII.



XXuIII.---Scripta an. 394 aut 395.

Sub initium epistole uigesime octaue ad Hieronymum laudatur Alypius, episcopalem dignitatem post suum ab Hieronymo regressum iam consecutus. Porro Alypii profectionem in Palestinam ad annum 393 reuocat Baronius; promotionem eiusdem ad episcopatum, in annum 394 Est igitur epistola hoc anno 394 aut certe anno 395 scripta; non serius, cum eam Augustinus scripserit nondum episcopus. ex epist. LXXI, c. 1, n. 2. Huc facit quod Hieronymi de Petro reprehenso a Paulo sententiam hic improbatam exagitat itidem Augustinus , in libro de Mendacio, capp. 5 et 20, quod opusculum in Retract. lib. 1, inter illa que scripsit nondum episcopus, postremo loco reponit.



XXIX.---Scripta an. 395.

Ad annum eumdem 395 referre uisum est eximiam illam Alypio datam epistolam, que ex uetustissimo codice RR. PP. Cisterciensium S. Crucis in Ierusalem in Urbe nunc primum uulgatur. Neque uero serius collocanda fuit, quando eam scripsit Augustinus eo tempore quo adhuc in presbyteri munere merebatur: quippe labente hoc ipso anno ad episcopale munus euectus fuit. Neque etiam citius: quia eamdem episcopalis muneris dignitatem ipso Alypio, qui hic Thagastensium episcopus dicitur, ante annum 394 collatam fuisse nullo argumento apparet. Enimuero non adeo recens hoc munus adiuerat Alypius, uti satis intelligitur ex illis uerbis Augustini n. 12: Magna sane ex parte uobiscum requiescimus cum alacritate feruoris, quia spiritualis Ecclesie Thagastensium tam crebra nobis  dona nuntiantur. Necnon ex eo quod in eadem epistola, n. 2, significatur, ipsum Alypium Hippone, ubi certe relicta Ecclesia sua haudquaquam peregrinatus fuisset nouitius episcopus, profectum esse nuperrime, et quidem non multo post ineuntem annum, si nimirum isthec epistola referatur ad initium Quadragesime, neque librarii erratum sit in exemplari, ubi legitur: Postea uero quam dies Quadragesime illuxisset. In quam lectionem nonnichil suo loco annotatur.



XXX.---Scripta an. 395.

Trigesimam epistolam scripsit Paulinus antequam Augustini rescriptum, que superius est XXuII epistola, a Romaniano recepisset. Nempe uir ille sanctus incredibili Augustini desiderio ex ipsius lectione incensus, cum nuntium quem ante hiemem in Africam transmiserat, in itinere uideret remorari, ac de litteris suis perlatis dubius foret, officium suum diutius suspendere non ualuit; sed ad Augustinum secundas litteras dedit Romano et Agili, ut sui in eum animi studium et obseruantiam, simulque eius uisendi desiderium flagrantissimum restaretur.



EPISTOLAE SECUNDAE CLASSIS, Quas Augustinus iam episcopus, ante collationem Carthaginensem cum Donatistis habitam et ante detectam in Africa Pelagii heresim scripsit, ab anno Christi 396 ad 410.



XXXI.---Scripta ineunte an. 396.

Epistolam ad Paulinum hic tricesimam primam iam demum episcopus Augustinus, acceptis posterioribus Paulini litteris reddidit, per Romanum et Agilem ei continuo referendam. In hac epistola de sua ad episcopatum promotione certiorem fecit Paulinum, quo ille intelligeret se de profectione in Italiam eius inuisendi causa, cogitare non posse; ipsumque ecclesiasticis curis expeditiorem, nondum enim episcopus erat Paulinus, ad traiiciendum in Africam inuitaret. Porro autem contigit Augustini promotio imminente Domini Natali ex Homil. 25, inter 50, c. 3, atque certo certius ante annum 397, quo concilium Carthaginense III, die prima septembris aut 28 augusti celebratum sanciuit, ut ordinandis episcopis uel clericis decreta Conciliorum prelegantur, que nimirum sanctio constituta fuit ipsius Augustini rogatu, qui et eidem concilio subscripsit

uerum de annis 395 et 396, uter illorum Augustini ordinatione insignitus sit, res est apud nos haud satis explorata. Et quidem facile inclinaret animus in annum 396, quoniam librorum quos, ut ait lib. 2 Retract. c. 1, episcopus elaborauit, primi duo sunt ad Simplicianum, quem in epistola nuncupatoria et initio libri 1, titulo Patris exornat: qui titulus indicare uidetur iam Simplicianum successisse B. Ambrosio, cuius tamen obitus nonnisi anno 397, die 4 aprilis contigit. Sed demus Augustinum pro singulari in tantum uirum obseruantia, non eum alia nuncupatione donaturum, quamuis solum presbyter foret, utpote quem ipse in lib. 8 Confess. c. 2, S. Ambrosii spiritualem patrem nominat: quid quod de iis libris loquens, constanter dicit eos se nunc ad Simplicianum Mediolanensis Ecclesie antistitem, nunc ad Simplicianum episcopum S. Ambrosii successorem scripsisse, ut lib. 2 Retrac. c. 1, et lib. de Predest SS. c. 4, et lib. de dono Perseu. c. 20, modo etiam quod a se Simplicianus Mediolanensis episcopus aliquando quesiuit pertractasse, sic lib. ad Dulcit. q. 6? Quo fit ut eosdem libros in annum 397 referat Ioan. Riuius haud dubius sane Simplicianum iam tum esse episcopum: qua in re Baronii sententiam uidetur secutus. Iam itaque si ordinationem Augustini ante annum 396 constituerimus, fateamur necesse erit, ipsum annos propemodum duos a scribendo abstinuisse: quod uix credi possit de sancto illo doctore, qui curas, quas fratribus suis impendere tenebatur, in hoc potissimum reponebat, ut eorum in Christo laudabilibus studiis, lingua ac stilo suo, quas bigas in eo caritas agitabat, maxime seruiret, sicuti loquitur ipse in lib. 3 de Trinit.  c. 1. Adde quod supra laudatos ad Simplicianum libros a se in ipso exordio episcopatus sui scriptos fuisse, in lib. de Predest. SS. c. 4 testatur. Attamen Prosper sub Olbrio et Probino coss. id est anno Chr. 395 scribit: Augustinus B. Ambrosii discipulus, mira facundia doctrinaque excellens. Hippone-regio in Africa episcopus ordinatur. Et quotquot Augustini gesta scripsere, hanc omnes adeo liquidam auctoritatem uelut epocham chronologicam ratam, fixam minimeque dubiam habuere: unde ob coniecturam, quantumuis nostro iudicio ualidam, religio est ab illa discedere. Igitur epistolam hancce ad Paulinum, ab Augustino recens episcopo datam, ad anni 396 exordium reuocari oportuit. Hinc etiam superiorum inferiorumque aliquot epistolarum tempus, uti probe intelligis, uno anno citius quam alias uideri posset, figendum fuit.



XXXII.---Scripta paulo post superiorem.

Reuersis ex Africa Romano et Agili, non continuit sese Paulinus, quin continuo nuntios gratissimos exinde acceptos de sanctis uiris, atque in primis de Augustini ad episcopatum prouectione, communicaret cum Romaniano, ad quem hanc epistolam trigesimam secundam postera die dedit super ea ipsa re, de qua apud illum, prout sanctum Dei hominem letari par erat, gratulatur.



XXXIII.---Scripta initio episcopatus Augustini.

Epistolam trigesimam tertiam ad Proculeianum Donatistarum apud Hipponem episcopum, presbyterne an episcopus cum esset, scripserit Augustinus, haud liquido satis argumento decerni potest. Facilius tamen crediderimus ipsum iam tum episcopum fuisse, ob id maxime quod de honoribus n. 5 scribit, quos illis deferebant homines causas suas seculares, inquit, apud nos finire cupientes, quando eis necessarii fuerimus . . . pro quibus rebus quotidie submisso capite salutamur. Non enim comperiri arbitramur, eos qui tantum sacerdotes essent, aut debuisse aut potuisse negotia et lites plebis dirimere, nisi forte quibus ob grauem causam demandata fuisset isthec prouincia, uti ab ipso Augustino postea demandata fuit presbytero Eraclio, sed postulata prius plebis assensione, eique suo iam in episcopatu successori designato. Utut sit, non serius initio sui episcopatus eam epistolam dedit; quippe cum adhuc in uiuis ageret ualerius, atque ipse in proxime subiecta epistola, quam postea scripsit, sese adhuc tironem in episcopatu confiteatur.



XXXIu.---Scripta post superiorem.

Igitur in epistola trigesima quarta ad Eusebium, n. 6, sic loquitur Augustinus: Quanquam et iste qui se tot annorum episcopum dicit, quid in me tirone timeat, quominus mecum uelit conferre sermonem, non satis intelligo: quibus uerbis primum episcopatus sui tempus signat, docetque Proculeiani mutatum esse animum, cui iam aliud placeret, quam quod de eo sibi renuntiatum fuisse dicebat in superiore epistola, n. 2, quod nimirum uellet bonis uiris sedentibus conferre cum Augustino; atque hinc epistole huius ordo tempusque asseritur.



XXXu.---Scripta post superiorem.

Eiusdem temporis est trigesima quinta, ad eumdem Eusebium paulo post superiorem data.



XXXuI.---Scripta forte an. 396 aut sub initium 397.

Epistole trigesime sexte ad Casulanum etatem an uere assecuti fuerimus, iudicabunt alii ex his uerbis cap. 14, n. 32: Indicabo tibi quid mihi de hoc requirenti responderit uenerandus Ambrosius, a quo baptizatus sum, Mediolanensis episcopus. Que uerba inducere possunt, ut credatur scripta ab Augustino ante Ambrosii obitum, qui pridie Paschatis contigit an. 397. Cui opinioni quia in epistola nichil usquam occurrit quod refragetur, uisum est illam referre inter epistolas quas sub initium episcopatus sui dictauit.



XXXuII.---Scripta circa an. 397.

Epistola trigesima septima prefigi solet libris Questionum ad Simplicianum, quorum occasione scripta  fuit. Porro hos libros ad annum circiter 397 pertinere communis opinio est. De his satis iam supra diximus ad epist. XXXI.



XXXuIII.---Scripta circa medium an. 397.

Epistola trigesima octaua scripta fuit exacto propemodum mense a morte Megalii Numidie primatis, ex n. 2. Megalius porro paulo ante obierat, quam concilium Carthagine an. 397, die 28 augusti haberetur. Hoc enim in concilio testatur Aurelius litteras a Crescentiano sibi transmissas fuisse, quibus se ipse Crecentianus Numidie primatem esse insinuabat. Quapropter hanc epistolam sub medium annum 397 reponimus; quod eius tempus ex alio itidem capite facile inuestigatur. Nam cum ad Profuturum perlata sit epistola per uictorem, qui Constantinam perrecturus, de eo premonuerat Augustinum, ex n. 3 non potest in dubium uocari, quin iste Profuturus ille ipse sit Cirte seu Constantine episcopus, qui in cap. 16, lib. de unico Baptismo cont. Petit. circiter an. 400 edito, ante paucissimos annos defunctus, et Fortunati tunc sedem illam occupantis predecessor dicitur. Nempe Profuturus anno 394 aut 395 ordinatus episcopus, non multo post e uita decessit, uti collatis epistolis XXuIII, n. 1, et LXXI, c. 1, n. 2, cum epistola LXXII, c. 1, n. 1, intelligitur. Et sane ipsum Megalio nonnisi perbreue tempus superuixisse oportet quando ipsius successor Fortunatus prius ordinatus fuit, quam Megalii proximus, ut putant, successor Possidius; quemadmodum ex eo probe colligit Henricus de Noris in lib. 2 hist. Pelag. c. 8, quod in collatione Carthaginensi an. 411, et in epistola Mileuitane synodi an. 416 Fortunatus ante Possidium nominetur. Is enim inter Africanos patres ordo religiose seruabatur, qui pro suscepto episcopatu cuique competebat. De quo more constanter retinendo actum est in synodo Mileuitana an. 402, die 27 augusti celebrata.



XXXIX.---Scripta forte an. 397.

Presidio in Occidentem nauiganti Hieronymus epistolam hic trigesimam nonam commendauit. He secunde sunt ipsius ad Augustinum littere. Nam primas, que exciderunt, per Asterium diaconum miserat, promptum, ut hic, n. 1, ait, reddens salutationis obsequium: non quidem pro receptis ante ab Augustino litteris, sed, ut ipse Augustinus in subsequente epistola, n. 1, rescribit, pro subscripta salutatione. In hacce epistola, n. 2, Hieronymus saluere iubet Alypium Papam, eodemque titulo donat Augustinum; ex quo intelligimus eam non ante annum 396 scripsisse. cumque Augustino ad episcopatum prouecto in ea non gratuletur, id credimus ab ipso prestitum litteris superiore anno per Asterium directis. Ad hec significat Hieronymus se in monasterio constitutum, nichilominus uariis hinc inde fluctibus quati. Quapropter Epistolam non post annum 397 scriptam ducimus, sed antequam ipse cum Ioanne Ierosolymitano rediisset in gratiam: cum minime legamus ipsum ab illa reconciliatione usque ad persecutiones in eumdem a Pelagianis concitatas occasionem ita conquerendi habuisse. Si quis porro sentiat hanc epistolam sexagesima octaua posteriorem, et hanc ipsam esse in qua Hieronymus, uti in epistola LXXXII, n. 1, legitur, epistolam illam LXuIII, per Asterium se misisse recolebat; nemo tamen, speramus, moleste feret nos aliis ex coniecturis hunc eius constituisse ordinem, ad quem pleraque non male quadrant.



XL.---Scripta circa idem tempus.

Sub idem tempus secundas etiam ad Hieronymum litteras, epistolam scilicet quadragesimam ex Africa mittebat Augustinus, significans, c. 5, n. 8, se priores ad eum litteras dedisse, que perlate non sunt; atque in exordio gratiam habens quod pro subscripta salutatione, plenam sibi epistolam reddidisset, licet breuiorem. Quibus uerbis non superiorem epistolam XXXIX notat, sed alteram hactenus desideratam, in qua Hieronymus Origenem carpebat; uti uidere est hic cap. 6, n. 9, de quo Origene forte Augustinus uerbum fecerat, cum  alterius cuiusdam litteris subscribens eum officiose salutauit. Ea est, opinamur, epistola, quam per Asterium Hieronymus misit anno forsan 396, ut Augustino salutationis officium redhiberet. Quod autem ad XL, de qua agimus, epistolam attinet, Paulus qui eam perferendam acceperat, nauigationis consilium mutauit, ex epist. LXXII, c. 1, n. 1, nec tamen eam ad Augustinum retulit iuxta epist. LXXIII, n. 5; unde he littere prius per Italiam sparse sunt, quam ad Hieronymum peruenirent: quod inter utrumque discordiam animorum serere poterat, nisi Augustini humilitas et utriusque caritas offensionis semina suffocasset. Iam de altera epistola ante hanc Hieronymo scripta contigerat, ut eius perlator Profuturus dum sese itineri accingit, continuo episcopus creatus, non traiiceret in Palestinam, ex epist. LXXII, c. 1, n. 1; necnon ex epist. LXXI, c. 1, n. 2, ubi primas istas litteras a se adhuc presbytero preparatas monet Augustinus, ut secunde posterioresque ipso iam episcopo dictate intelligantur.



XLI.---Scripta sub initium episcopatus Augustini.

Ad annos episcopatus Augustini priores referendam ducimus epistolam quadragesimam primam, conscriptam nomine Alypii et Augustini, qui Aurelio Carthaginensi gratulantur ob hanc precipue causam, quod presbyteris se presente uerbum Dei apud populum tractare iamiam permittat. Aliud enim ferebat consuetudo per Africanas Ecclesias ubique recepta; in quam offendisse uituperabatur ualerius, qui Augustino presbytero potestatem fecisset predicandi Euangelii presente ipso episcopo. Sed obseruat Possidius, c. 5, cum fama sacrarum concionum, quas ad populum Hipponensem habebat Augustinus, longe lateque diffunderetur, consultius uisum esse episcopis aliis, ualerii exemplum emulari. Qua in re Aurelium reliquis preiuisse fas est existimare; et uero satis intelligitur ex hac ipsa epistola; que proinde in ulteriores annos remittenda non fuit.



XLII.---Scripta exeunte estate an. 397.

Epistola quadragesima secunda ad Paulinum, ex Phimarconensi manuscripto nunc primum uulgata, pertinet ad annum 397, scripta uidelicet labente secunda estate a receptis ultimis Paulini litteris anni 395. Confer hanc epistolam cum epistola XXXI, n. 8.



XLIII, XLIu.---Scripte circa fin. an. 397 aut init. 398.

Due subsequuntur Glorio, Eleusio Felicibusque inscripte, epistole quas nichil obstat quominus sub unum et idem tempus, id est sub annum exeuntem 397, aut ineuntem 398 conscriptas arbitremur. Et quidem in XLIII, quam priorem altera suspicamur, Optati Thamugadensis tyrannidem summa dicendi libertate commemorat Augustinus, c. 8, n. 24; sed iis tamen uerbis, que illam nondum desiisse innuant. Desiit autem illa tyrannis anno 398, uti ad epistolam LIII, n. 6, in nota obseruamus. Dicit quoque ibidem quam iniuste sacrilegia sua per ordinarias humanas potestares flagellis tempo alibus emendari nolint Donatiste. Sed id refertur quam optime ad tempora, ut uocabant, Macariana, de quibus in Tibursicensi colloquio Fortunius episcopus Donatista querelam mouit, ex subsequente epistola XLIu, c. 2, n. 4.

Aequum uero est demonstrare quandonam Augustinus ad istud Fortunii colloquium uenerit. Id enim eruditos uiros Baronianis annalibus insistentes ad Christi annum 412 referre passim uidemus. A quorum opinione reuocant nos subiecta rationum momenta. Cum Tibursico Augustinus Cirtam pergeret, ut fert hecce epistola XLIu, n. 1, id iter agebat, non quidem, quod Baronio uisum est, occasione synodi , sed episcopi ordinandi causa eo uocatus, uti disertis uerbis ipse testatur Augustinus in hac epistola XLIu, c. 6, n. 13. Porro sufficiendus erat successor, si non ipsi Fortunato, qui anno 416 Cirtensem Ecclesiam adhuc regebat, inter Mileuitane synodi patres ante Possidium  nominatus, certe Profuturo, qui episcopatum anno 394 aut 395 adeptus, breui post tempore defunctus est. Atqui huic successit ipse Fortunatas cuius ordinatio ultra initium anni 398 remitti uix possit ex dictis supra ad epistolam XXXuIII.

Ast etiam aliunde constat huncce Augustini cum Fortunio congressum contigisse ante annum 411, idque intelligere est uel ex ipso Augustini animo a persequendis hereticis adhuc alieno hic c. 4 et 5. Et prorsus patet Donatistas tunc temporis quietos fuisse, totaque epistola eos plena gaudere libertate notat: quod nunquam accidit ab anno 411. Liquet pari er Augustinum, cum ei Fortunius pseudo-Sardicensis seu Philippopolitani concilii epistolam exhibuit c. 2, n. 6, quid hoc esset tunc ignorasse. At illud in libris contra Cresconium ante annum 411 scriptis iam notum habet, et ut Arianorum conuentum explodit in lib. 3, c. 34. Est etiam perspicuum ex Augustini uerbis, c. 1, n. 1. hunc Fortunium fuisse antiquiorem ipso episcopum, qui tamen episcopus non erat anno 411, cum Ianuarius Tibursicensis in Numidia episcopus ex parte Donatistarum interfuerit collationi Carthaginensi; adeoque Fortunius post annum 411 in uiuis esse non potuit: quem idcirco facilius crediderimus esse illum ipsum, qui decimus numeratur inter trecentos et docem episcopos concilii Bagaiensis a Donatistis anno 394 celebrati. Itaque ex his rationum momentis conficimus colloquium istud ante annos circiter 15 quam retulit Baronius, constituendum esse.

Neque id silentio transeundum, ubi in eodem colloquio de Ambrosio sermo incidit, in hac epistola, c. 4, n. 7, Augustini uerba mouere posse, ut sanctus ille antistes in uiuis adhuc egisse credatur: atque ubi actum est de persecutione Donatistarum in Maximianistas, nichil omnino dictum reperiri de Pretextato et Feliciano, quos illi tamen receperant sub initium anni 397. Ex quibus forte nonnemo reputauerit haud serius ineunte predicto anno 397, habitum fuisse illud Tibursicense colloquium. uerum, ut id constet, statuere oportet in primis obiisse Megalium medio circiter anno 395, quandoquidem Profuturus Megalio superstes fuit, atque Augustino ad ordinandum Profuturi successorem proficiscente habitum est cum Fortunio colloquium. Itaque inter Megalium et Crescentianum primas aliquis erit inserendus, aut certe dicendum erit annum prius effluxisse, quam is renuntiaretur, qui Megalio in officio primatus iure antiquitatis succederet. Nam Crescentianus primatum non adiit ante annum 397, paulo ante concilium Carthaginense die 28 augusti celebratum, in quo Aurelius testatur se litteras non ita pridem accepisse a Crescentiano, prime sedis Numidiarum. ut ipse insinuat, inquit: qua ex clausula patet nesciisse tunc Aurelium. eum esse primatem; quod tamen in primis scire debuerat. Licet autem Megalium inter et Crescentianum primatem interseri nichil uetet; ut tamen id ita contigisse arbitremur, non exigunt superius allate rationes. Quocirca maluimus istud colloquium reponere in fine anni 397, siue potius in principio anni 398. quo tempore Gildonis tyranni occasus persecutionis metum Donatistis, propter Optatum suum Gildonis satellitem, iniicere poterat. Eo enim spectare uidentur, que dicta narrantur in hac epistola, c. 5, n. 11.



XLu.---Scripta an. 398.

Epistola quadragesima quinta ad Paulinum, que huic editioni ex Phimarconensi manuscripto accedit, scripta est biennio toto, postquam Romanus et Agilis ad Paulinum rediissent, elapso. Hos porro a se dimisit Augustinus circiter ineuntem annum 396, sicque isthec epistola est ineuntis anni 398.



XLuI, XLuII.---Scripte circa hoc tempus.

Quadragesima sexta Publicole est S. Augustinum consulentis, ut episcopum iam auctoritate pollentem, et iis quibus uir ille tenerioris conscientie permouebatur. serupulis remouendis idoneum. Porro hec et sequens epistola Augustini ad Publicolam, ad hanc etatem referuntur; quia scripte uidentur uigente adhuc  idolorum cultu, qui anno 399 prohibitus fuit.



XLuIII.---Scripta forte an. 398.

Epistola quadragesima octaua ad Eudoxium insule Caprarie, ut antiqui codices preferunt, Abbatem, creditur scripta sub annum 398, quoniam in ea, n. 4, laudat Augustinus duos probate uite monachos, qui inde in Africam traiecerant, Eustasium et Andream, quorum Eustasius iam ibi defunctus erat. Nempe putant esse illos ipsos qui Mascezil Romani exercitus ducem comitabantur. Hic enim sub anni huius initium nauigans in Africam aduersus Gildonem tyrannum, Caprariam insulam adiit, ut scribit Orosius in lib. 7, c. 36, unde secum sanctos seruos Dei aliquot permotos precibus suis sumpsit: cumque his in orationibus, ieiuniis, psalmis, dies et noctes continuans, sine bello uictoriam meruit, ac sine cede uindictam.



XLIX.---Scripta circa an. 398.

De tempore epistole quadragesime none ad Honoratum, id solum statui potest, admodum uerisimile esse his prioribus annis episcopatus Augustini, quibus nondum Donatiste tam infenso animo ueritati aduersabantur. Honoratum illorum partis episcopum et Hipponi uicinum, significasse Augustino per Erotem, se libenter cum eo per litteras de schismate collaturum, ut de re tanti momenti, ea qua par erat lenitate et animi tranquillitate agerent. Cui Augustinus qui iampridem illius colloquium expetebat, eius sibi consilium multum placere hac Epistola rescripsit, et causam pro suis partibus aggressus, ipsum ad respondendum inuitauit.



L.---Scripta forte an. 399.

Ad rescripta Imperatoris Honorii, data anno 399 aduersus idola, refert Baronius id de quo Augustinus in epistola quinquagesima expostulat apud seniores Suffectane colonie, qua in colonia cum Herculis simulacrum deturbatum fuisset et comminutum, Gentiles armis Christianos aggressi, ex eis trucidarunt sexaginta, qui in Martyrologio Romano SS. Martyrum numero adscripti sunt ad diem 30 augusti.



LI.---Scripta an. 399 aut 400.

Prodiit epistola quinquagesima prima ad Crispinum post mortem Optati Thamugadensis, cuius memoriam facete laudat Augustinus, n. 3, his uerbis, Etiam Optati illius tribuni uestri sancta memoria predicatur: ante obitum uero Pretextati Assuritani, de quo non aliter atque de Feliciano Mustitano adhuc uiuente passim hic loquitur; quodque ad rem propius facit de ambobus dicit n. 4, Quotquot ergo eo tempore baptizauerunt, nunc secum et uobiscum habent. Porro exstinctus est Optatus paulo post Gildonis tyranni necem anno 398. Pretextatus uero iam obierat, cum Augustinus libro 3 contra Parmenianum circiter annum 400, apices ultimos apponebat, ut patet ex eiusdem libri postremo capite. Unde hanc Epistolam anno 399 aut 400 scriptum esse annotamus. Quod itaque scribit Augustinus, n. 3, Donatistas Catholicis obiectare solitos esse, quod ipsos per potestates terrenas persequerentur, non ad edicta anni 405, sed ad superiora referri oportet, que nonnulla anno 377, et deinceps contra ipsos emanarunt.



LII.---Scriptura circa an. 400.

Epistola quinquagesima secunda ad Leuerinum in primis Augustini contra Donatistas scriptis censenda uidetur, nec tamen multo ante annum 400 collocanda: quoniam n. 3 hec dicit: Tam multi scelerati apud eos emerserunt, et tolerauerunt illos per tot annos, ne partem Donati conscinderent. Cuiusmodi uerbis, sublato e uiuis Optato, decennalem eius tyrannidem persepe significat.



LII.---Scripta circa an. 400.

Ad idem circiter tempus epistolam quinquagesimam tertiam ad Generosum referre licet: quippe cum sedente Rome Anastasio scripta fuerit ex n. 3, et forsitan in uiuis agente adhuc Pretextato, uti coniicitur ex n. 6.



LIu, Lu.---Scripte circa an. 400.


Epistole quinquagesima quarta et quinquagesima quinta, qui sunt libri duo ad inquisitiones Ianuarii, locum in Retractationibus medium tenent inter opuscula circiter annum 400 elaborata; recensenturque aliquanto ante libros contra litteras Petiliani non serius anno 402 scriptos: quandoquidem Anastasius, qui hoc ipso anno decessit, in Romana cathedra sedebat eo die quo scribebatur, cap. 51, lib. 2, contra predictas litteras Petiliani, uti testatur illic Augustinus.



LuI, LuII.---Scripte circa an. 400.

Epistolas quinquagesimam sextam et quinquagesimam septimam ad Celerem dedit procul dubio ante collationem Carthaginensem, de cuius actis nichil dicit: sed post editos a se libros aliquot aduersus Donatistas, quos ipsi legendos exhibet. Quocirca uidetur commode reponi sub hoc idem tempus.



LuIII.---Scripta uersus exeuntem an. 401.

Quinquagesima octaua ad Pammachium scripta est fortassis uersus finem anni 401. et commendata legatis qui Carthaginensis concilii, Idibus septembris habiti nomine preces Imperatoribus detulerunt. Nam ut in huiusce concilii exordio notantur Donatistarum insidie et improbitates, quibus Africanam Ecclesiam catholicam grauiter uexabant; ita in istius epistole fine de hereticorum insidiis loquens Augustinus, Audies tamen hec, ait, a fratribus meis, quos plurimum commendo eximietati tue.



LIX.---Scripta circa exeuntem an. 401.

Tractoria quinto Idus nouembris a uictorino accepta, qua is concilium ut Numidie Primas conuocabat, rescripsit illi Augustinus epistolam quinquagesimam nonam, significans Xantippum Tagosensem dicere, quod eum Primatus ipse contingat. Porro Xantippus primatum adeptus erat quam tardissime anno 402, ut liquet ex epistola LXu, ipsi Seni, id est primati ante Paschale festum hoc anno data; maximeque ex Synodo Mileuitana eodem anno celebrata 27 augusti, in qua idem episcopus prime sedis Numidie appellatur. Igitur si causam suam collegis probauit uictorinus, pertinet forte epistola LIX ad superiorem aliquem annum a 397, quo primas renuntiatus fuit Crescentianus, elapsum. Sin autem ille, quod uerisimilius est, a causa cecidit, non immerito collocatur exeunte anno 401.



LX.---Scripta circiter finem an. 401.

In epistola sexagesima ad Aurelium agitur de duobus fratribus qui de monasterio non obtenta licentia recedentes, ad eumdem Aurelium transierant; a quo tales instituti sui desertores cooptari in clerum non probat Augustinus Et alterum quidem Donatum nomine, qui ordinatus fuerat ante constitutionem ea de re factam a Carthaginensi concilio die 13 septembris anno 401 habito, prudentie illius arbitrioque permittit. De altero autem, et maxime quia eius causa Donatus de monasterio abscesserat, aliud uideri sibi significat. Unde colligimus hanc epistolam non multo post idem concilium scriptam fuisse.



LXI.---Scripta exeunte an. 401 aut paulo post.

Sub idem tempus data uidetur epistola sexagesima prima ad Theodorum, qua interposito iuramento pollicetur Augustinus se clericis Donatistis ad Ecclesiam redeuntibus honorem sui ipsorum ordinis seruaturum. Nam predicti concilii decreto id relictum erat uoluntati arbitrioque episcopi cuiusque Catholici, ut si ipsi expedire uideretur, eosdem deinceps cum suis honoribus et ordinibus reciperet.



LXII, LXIII.---Scripte circa idem tempus.

Epistola sexagesima secunda et sexagesima tertia ad Seuerum scripte fuerunt in Timothei causa, cuius occasione opinamur conditum fuisse illum canonem a Mileuitana synodo 27 septembris anno 402. Ut quicumque in Ecclesia uel semel legerit, ab alia Ecclesia ad clericatum non teneatur. Certe in epistola LXIII, n. 4, ubi Seuerum rogat Augustinus ut apud se ipse consulto Deo perpendat utrum Timotheus, qui Lectoris  officio non semel, neque in uno loco diecesis Hipponensis functus fuisset, iudicari possit aut debeat non Lector fuisse: haudquaquam mentionem facit de isto Mileuitani concilii canone quo res tamen liquido explicata fuit. Quapropter has epistolas ultra tempus istud remittere non licet.



LXIu.---Scripta paulo post Natal. Christi an. 401.

In epistola sexagesima quarta ad Quintianum, paulo post Christi Natalem, sicuti ex n. 2 habetur, conscripta significat Augustinus n. 3, statutum esse recenti concilio, ut de aliquo monasterio qui recesserint uel proiecti fuerint, non fiant alibi clerici, aut prepositi monasteriorum, quod non aliud procul dubio est nisi Carthaginensis concilii 13 septemb. an 401 decretum istud: Item placuit, ut si quis de alterius monasterio repertum, etc. In Cod. can. Afric. c. 80.



LXu.---Scripta ineunte an. 402.

Epistola sexagesima quinta ad Xantippum senem scripta est aliquanto ante Dominicum Pasche, qui futurus erat octauo Idus aprilis, ex n. 2. Atqui Xantippo Sene, seu, quod eo titulo significari uidetur, primatum gerente, Pascha in diem 6 aprilis non incidit, nisi anno 402, uti optime obseruant Perronias in lib. aduersus responsionem Regis Britanniarum c. 48, et Norisius in lib. 2 Hist. Pelag. c. 8.



LXuI.---Scripta circa idem tempus.

Non serius hoc tempore commissum est a Crispino Calamensi facinus illud, de quo in epistola sexagesima sexta apud eumdem Crispinum expostulat Augustinus. Quippe in lib. 2 contra Litt. Petiliani, cap. 83, quem scribebat anno 402, testatur hoc nuper contigisse, idque se adhuc lugere dicit. Quia tamen uocis nuper significatus ad plures interdum annos porrigitur; posset istud Crispini factum ad aliquem e superioribus annis referri: sed cum nobis incompertum sit quo anno contigerit, uisum est hanc epistolam hoc loco reponere.



LXuII, LXuIII.---Scripte circa an. 402.

Sexagesima septima ad Hieronymum et sexagesima octaua Hieronymi ad Augustinum, scripte sunt post Pauliniani regressum ex Occidente in Palestinam: quandoquidem Augustinus ipsum salutat, uicissimque ab ipso per Hieronymum salutatur. Porro missus Paulinianus a fratre suo Hieronymo in Occidentem an. 398, ut suum commune patrimonium diuenderet, de quo Hieronymus in 26 epist. ad Pammachium, non rediit Bethlehem nisi sub finem an. 401. Preterea Hieronymus Augustino nunc transmittit Apologiam suam aduersus Ruffinum seu primam, seu secundam, cuius uerba quedam profert Augustinus in epistola CLXuI, c. 5, n. 15. Certe iam ad Hieronymum maledicta sua miserat Ruffinus, uti dicitur in hac epistola LXuIII, n. 3, quod quidem fecit ille post Apologiam priorem, sicque occasionem posteriori prebuit, ut ex eadem posteriore Apologia patet, que Apologia pertinet ad an. 402. Perlatore Hieronymus utitur Asterio per quem ante sex annos misit primas litteras supra in epistola XXXIX memoratas, quas cum nonnisi salutationis obsequium appellet, ab hoc de quo agimus rescripto diuersas esse uel inde coniectare licet. Denique hic n. 1, annotandum uenit exempla litterarum Augustini per Sysinnium diaconum allata esse Hieronymo sub id tempus, quo Paula egrotabat. Ex quo intelligas diaconum huncce non eumdem esse cum Sysinnio, qui an. 406, id est biennio post Paule obitum nauigauit Ierosolymam; aut si idem ipse est, eum secundo illuc traiecisse, contra quam existimauit Baronius.



LXIX.---Scripta exeunte an. 402.

Epistola sexagesima nona ad Castorium conferenda est cum synodo Mileuitana die 27 augusti an. 402 celebrata. Is enim Maximianus quem hic laudant Alypius et Augustinus, quod episcopale onus pacifica permotus pietate deposuerit, cuique in uaginensis Ecclesie administratione fratrem ipsius Castorium succedere cupiunt, ille ipse est, eruditorum quorumdam iudicio, Maximianus Bagaiensis. qui episcopali sede cedere permittitur illius synodi decreto, in Cod. can. Afr.  c. 88. Sic Riuius, sic ante illum sensit Baronius ad an. 402. Ubi tamen admonet, se aliquando putasse Maximianum episcopum illum Bagaiensem, qui scilicet a Donatistis cesus et de turri precipitatus fuisse narratur ab Augustino in epist. CLXXXu, n. 26, et LXXXuIII, n. 7, et in libro 3 contra Cresconium, c. 43, eumdem esse cum isto, de quo in Mileuitana synodo actum est; sed iam uideri sibi esse ab eo diuersum, atque in illius synodi Actis legendum esse Maximianum uagiensem non Bagaiensem. Qua de re forte alius occurret dicendi locus.



LXX.---Scripta forte circa hoc tempus.

Post annum 400 scriptam credimus epistolam septuagesimam ad Naucellionem siue mortuo iam pretextato. Non enim uenit in mentem alia ratio cur nunc de illo sileat Augustinus, solumque commemoret Felicianum, nisi quia hic solus superstes erat. Nam cum una fuisset amborum causa, una in ambos dicta sententia, eedem etiam postea aduersus ambos, ut e suis pellerentur ecclesiis, intentate lites; atque eadem occasione, compellente nimirum Optato Gildoniano, iisdemque demum conditionibus facta amborum reconciliatio; producebantur antehac simul ab Augustino, ubicumque S. Doctor argumentum istud contra Donatistas retorquebat, ostendens frustra a schismaticis obiici in Catholicos, que ipsi in Maximianistarum causa, et presertim erga Pretextatum et Felicianum perpetrassent.



LXXI.---Scripta circa an. 403.

Hieronymi litteras per Asterium cum Apologia in Ruffinum allatas nondum receperat Augustinus, cum septuagesimam primam epistolam Cypriano diacono ad Hieronymum perferendam dedit. Quippe de illius cum Ruffino discordia nullum uerbum facit; aperitque etiam hic libere quid de illius in libris ueteris Testamenti ex Hebreo uertendis labore sentiat: haudquaquam id facturus, non sedato inprimis Hieronymi animo, si eum prioribus epistolis suis commotum offensumque fuisse intellexisset. Mittebat simul tres alias epistolas antehac scriptas, ex cap. 1, n. 2, quarum unam, scilicet XXuIII, non fuisse perlatam sciebat: de alteris uero duabus nempe XL et LXuII, incertus erat.



LXXII.---Scripta an. 403 aut 404.

Subsequens epistola a Hieronymo sub hoc tempus dictata intelligitur ex cap. 2, n. 4, ubi nonnulla de uerbo repetit ex epistola LXuII, superiore anno sibi directa. Et partim quidem isti LXuII respondet; partim etiam alteri, que minime reperitur, in qua nimirum Augustinus significabat epistolam quamdam, cui responsum flagitabat, a se primum Profuturo traditam, secundo missam fuisse per quemdam alium, atque hunc maris timuisse discrimina, et nauigationis mutasse consilium. Istud tamen rescriptum suum Hieronymus non misit ante Cypriani reditum, qui simul et illius perlator fuit, iuxta epist. LXXXII, c. 4, n. 30, et alterius, scilicet epistole LXXu scripte exeunte anno 404, uel serius paulo. Denique obseruandum quod Hieronymus c. 1, n. 1, dicit, epistolam Augustini, puta XL, de qua hic expostulat, in insula Adrie ante hoc ferme quinquennium repertam fuisse a Sysinnio.



LXXIII.---Scripta circa an. 404.

Hoc interim tempore, id est post Cypriani profectionem in Palestinam, cum Augustinus reddita sibi per Asterium epistola LXuIII, sentiret Hieronymum nonnichil offensum suis litteris, quas per Italiam sparsas fuisse, nec tamen ad ipsum cui scripte erant, perlatas querebatur; non distulit quin continuo epistolam septuagesimam tertiam rescriberet; ubi dum eius querelis facere satis studet, testatur se Apologiam aduersus Ruffinum accepisse, aitque se illius inter eos enate dissensionis exemplo territum, cum quedam ad se in Hieronymi epistola legeret ipsius indignationis indicia. Itaque pertinet hecce epistola ad an. circ. 404, quo iam annum etatis quinquagesimum attigerat Augustinus, qui se senem esse profitetur cap. 2, n. 5, nequaquam ibi senis nomine, uti interdum solet, notans etatem ultimam, que ab anno 61 inchoatur.  Alioquin remittenda esset epistola ultra annum Christi 414.



LXXIu.---Scripta cum superiore.

Epistola septuagesima quarta ad Presidium data est occasione superioris epistole, quam per eum Hieronymo mitti, imo etiam Hieronymum per eius litteras sibi placari postulat Augustinus. Porro Presidius, qui hic consacerdos, id est episcopus appellatur, uidetur omnino is esse quem Hieronymus ex Palestina traiicientem commendabat Augustino per epistolam XXXIX, anno forte 397 scriptam, diaconum eum uocans, et significans sibi esse germanissimum.



LXXu.---Scripta circa finem an. 404.

Cypriano in Africam reuertenti duas ad Augustinum epistolas, LXXII et LXXu, dedit Hieronymus, iuxta epist. LXXXII, c. 5, n. 36. In hac septuagesima quinta respondet tribus ex allatis sibi per Cyprianum epistolis, scilicet XXuIII, XL, et LXXI; nichil uero de LXXIII dicit, quam haud dubie nondum receperat. Scribebat ergo uersus finem an. 404. Certe non citius, quandoquidem iam exauctoratus erat Ioannes Chrysostomus, uti non obscure significat hic cap. 3, n. 6.



LXXuI.---Scripta ineunte an. 404 aut circiter.

Cum ex decreto generalis totius Africe concilii, quod anno 403, die 25 augusti celebratum est, facta fuisset Donatistarum episcopis, per quemque catholicum episcopum in sua diecesi, citatio publicorum Actorum forma, ut ad pacificam collationem uenire non cunctarentur, responderunt illi uerbis dolo, maledictione, amaritudine plenis, ex lib. 3 contra Cresc. c. 45. Ipse etiam Proculeianus apud Hipponem ab Augustino interpellatus, primo quidem respondit sue partis episcopos concilium habituros et illic deliberaturos quod responsum redderent. Tum denuo pulsatus, collationem aperte recusauit ex epist. LXXXuIII, n. 7. Quapropter ipsos eorum Laicos epistola septuagesima sexta ad Donatistas inscripta interpellandos censuit Augustinus. uel uobis Laicis, inquit, n. 4, ad ista respondeant episcopi uestri, si nobiscum loqui nolunt, etc. Si lupi concilium fecerunt, ut pastoribus non respondeant, quare oues consilium perdiderunt, ut ad luporum speluncas accedant. Itaque scripta est epistola sub initium anni 404. In ea Feliciani mentio fit, non Pretextati, quod uti supra obseruauimus, iam Pretextatus obiisset.



LXXuII, LXXuIII.---Scripte forte an. 404, circ. 26 iunii.

Subsequuntur super Bonifacii et Spei causa epistole due, quas uiuente adhuc Proculeiano Hipponensium Donatistarum episcopo, necnon aliquanto temporis spatio post editum a Carthaginensi concilio anno 401, die 13 septembris de Donatistis clericis recipiendis decretum conscriptas fuisse intelligimus, ex ea que est LXXuIII, n. 8. Nam illic duorum diaconorum, qui ex Donati parte ad catholicam Ecclesiam accesserant, commemoratur lapsus, simulque catholicorum quorumdam animus inani ueluti gloria agitatus, quoniam ob illorum lapsum discipline Proculeiani insultauerant, castigatur. Forsitan pertinent ad tempus synodi habite Carthagine anno 404, die 26 iunii, quo tempore cum sancto episcopo non liceret statim reuerti Hipponem, ut obortum in ecclesia sua scandalum de medio tolleret, id per litteras agendum pro uirili curauit. Porro in ea epistola, quam Clero et senioribus plebique Hipponensi inscripsit, concessit demum n. 4, ut Bonifacii presbyteri nomen non recitaretur in diptychis. Unde liquet hanc datam fuisse paulo post alteram ad Felicem et Hilarinum, quibus n. 2 scribit Augustinus, se non audere Dei preuenire sententiam in delendo uel supprimendo eius nomine. Erant ambo illi, non episcopi , sed in Catholicis Hipponensibus primarii quidam uiri: quod ipsa epistola satis loquitur. Nec temere credideris hunc Hilarinum esse eumdem ac illum quem Aurelio in fine epistole XLI Augustinus commendat, Fratrem  Hilarinum Hipponensem Archiatrum et Principalem.



LXXIX.---Scripta forte an. 404.

Epistola septuagesima nona data est ad quemdam Manicheum presbyterum, quem suspicamur non alium esse a Felice illo, qui ab Augustino publica disputatione conuictus fuit anno 404, mense decembri, ex Actis cum Felice tom. 6; sicque sentit Bernardus uindingus, eo quod istius presbyteri precessor dicatur Fortunatus: hunc ipsum enim Felicis fuisse precessorem uidetur innuere Augustinus in lib. 1 Retract. c. 8.



LXXX.---Scripta an. 405, circa mens. martium.

Octogesima ad Paulinum n. 1 se ipsa prodit scriptam sub illud tempus, cum proxime futurus sperabatur reditus episcoporum Theasii et Euodii: qui uidelicet a Carthaginensi concilio superioris anni ad Honorium missi, legibus contra Donatistas die 12 februarii ab Imperatore promulgatis, reditum in Africam haud dubie maturarunt.



LXXXI.---Scripta forte an. 405.

Epistolam octogesimam primam Hieronymus per Firmum transmisit, excusans quod ab Augustino prouocatus compulsusque ad respondendum, id demum fecerit uel inuitus, scilicet epistola LXXu, que idcirco pauco tempore istam LXXXI precessisse uidetur. Suspicatur quoque Augustinus in subsequente epist. cap. 1, n. 1, Hieronymo, priusquam hanc LXXXI ad ipsum dictaret, redditam fuisse epistolam suam LXXIII. Itaque ista LXXXI non temere ad annum circiter 405 reuocatur.



LXXXII.---Scripta sub idem tempus.

Lecta superiore epistola mox octogesimam secundam ad Hieronymum rescripsit Augustinus, qua tum isti postreme per Firmum allate, tum aliis duabus quas Cyprianus retulerat, scilicet LXXII, et LXXu respondet.



LXXXIII.---Scripta circa an. 405.

Quo tempore discutiendum uenerit id negotii, de quo in epistola octogesima tertia ad Alypium tractatur, non aliter innotescit, nisi quod n. 4 scribit Augustinus, rem se cum Samsucio episcopo contulisse. Porro Samsucius sub exordium episcopatus Aug. iam erat episcopus fide et auctoritate preclarus, uti intelligitur ex ep. XXXII. At ab an. 407, nichil de eo deinceps reperitur. Coniecture fauet quod hic Thiauenses dicuntur nunc catholice paci accessisse; forte propter leges an. 405, in Donatistas.



LXXXIu.---Scripta circ. hoc tempus, seu ante an. 411.

Epistola octogesima quarta ad Nouatum aliquanto ante collationem Carthaginensem scripta est, cum dubium non sit Nouatum, qui collationi interfuit Sitifensis episcopus, de restituendo sibi fratre suo Lucillo diacono  egisse apud Augustinum statim atque episcopale onus in se suscepit. Et sane ipse Augustinus hoc rescripto suo innuit, non ita pridem illum adeptum esse eam dignitatem: quippe qui aliquos Ecclesie ministros nondum per se instituisset.



LXXXu.---Scripta cir. an. 405.

Octogesima quinta epistola, qua Augustinus Paulum episcopum ab arrepto sancto proposito quam longissime discedentem obiurgat, haud collocari posset multo ante hoc tempus, quandoquidem is in Christo per Euangelium ab Augustino genitus, subindeque bene meritus de Ecclesia, multos ad eam iam collegisse dicitur. Neque porro serius reponenda uidetur, quando Bonifacius in demortui Pauli locum, iuxta epistolam XCuI, n. 2, suffectus iam erat anno 408, Cataquensis episcopus appellatus in epistola XCuII, n. 3. Eumdem enim in illa epistola XCuI, quem hic in epistola octogesima quinta Paulum notari non dubitant uerlinus, uindingus, Holstenius, claretque collatis inuicem epistolis.



LXXXuI.---Scripta forte an. 405.

Quod a Ceciliano petitur in epistola octogesima sexta, ut qui per alias Africe terras unitati catholice mirabili efficacia consuluisset, iam tandem Hipponensi regioni et uicinis partibus presidiali edicto subueniret, id plane argumento est scriptam non fuisse epistolam, nisi post emissas ineunte anno 405 leges ab Honorio contra  Donatistas. Cum uero Cecilianus hic idem haud dubie sit qui anno 409 prefectus Pretorio fuit, neque uerisimile uideatur uirum ea dignitate functum in presidiali apud Africam administratione postea meruisse, idcirco hancce epistolam ad annum circiter 405 pertinere coniectamus.



LXXXuII.---Scripta forte an. 405, certe ante an. 411.

De tempore epistole octogesime septime ad Emeritum, duo certa sunt: primum nondum Emeritum uiderat Augustinus, neque omnino uirum nisi fama nouerat, ex num. 1, 4 et 10, adeoque nondum habita fuerat Carthaginensis collatio, qua nimirum in collatione Emeritus, unus eorum septem quos Donatiste pro sue cause defensione delegerant, in eadem causa maxime laborauit, inquit Augustinus in lib. 2 Retract. c. 51. Deinde quod non minus liquidum est, iam Honorius tulerat leges anni 405 paulo seueriores quam impetrare uoluissent legati synodi Carthaginensis anni 404. Nempe cum legati Romam uenerunt, uti in subsequenti epistola, n. 7 narratur, iam cicatrices episcopi catholici Bagaitani horrende ac recentissime Imperatorem commouerant, ut leges tales mitterentur, quales et misse sunt. Hoc ipsum est quod Emerito significat August. hic n. 8.



LXXXuIII.---Scripta post initium an. 406.

Hipponensium Clericorum epistola octogesima octaua ad Ianuarium  missa est aliquanto tempore ante initam cum Donatistis collationem, quam illi se uehementer expetere multis contestantur. Quod autem n. 10 his uerbis obtendunt: uestri enim college qui nauigauerant, apud prefectos dixerunt se audiri uenisse: cum citra omnem dubitationem ad gesta illa pertineat, que producta leguntur in Carthaginensi collatione 3. n. 124, in iudicio habita prefecture, ubi se pars aduersa, id est schismaticorum, audiri tantopere flagitauit: queue in eadem collatione n. 141, notantur confecta Rauenne sub die tertia Kalendas februarias, Domino nostro Arcadio perpetuo Augusto et Probo quartum consule, id est anno Christi 406, id profecto demonstrat scriptam Epistolam post huiusce anni exordium.



LXXXIX.---Scripta circa idem tempus.

Octogesima nona ad Festum data est post predictas Honorii leges, uti intelligitur ex n. 2, 6 et 7; sed ante Carthaginensem collationem: quippe cuius nullam prorsus mentionem Augustinus facit, quamuis Ecclesie causam aduersus Donatistas ibi fuse persequatur.



XC, XCI.---Scripte an. 408, post 1 diem iunii.

Duarum proxime sequentium etatem repetere oportet illis ex uerbis Augustini ad Nectarium rescribentis n. 8: Contra recentissimas leges Kalendis iuniis festo Paganorum sacrilega solemnitas agitata est: que quidem uerba Baronius et nonnulli eruditi ad leges anno 399 contra Paganos ab Honorio latas referunt. Sed ea spectare non dubitamus legem Curtio datam 17 Kalend. decembris in Cod. Theod. lib. 16, tit. 10, leg. 19, siue datam 8 Kalend. decemb. Rome, et propositam Carthagine Nonis iuniis, Basso et Philippo Coss. ex Append. Cod. Theod. pag. 35. Enimuero ipsissima sunt huiusce legis uerba, que huc transferenda curauit Augustinus, conquerens solemnitatem contra leges agitatam fuisse. Preterquam quod legibus anno 399 promulgatis sacrificia idolis fieri prohibentur, non solemnia festa celebrari. Imo eodem isto anno 13 Kalend. septemb. legem tulit Honorius in hec uerba: Ut profanos ritus iam salubri lege submouimus: ita festos conuentus ciuium, et communem omnium letitiam non patimur submoueri. Ad hec epistole hic ordine XCIu et XCu, quarum alteram mense maio, alteram sub finem eiusdem anni, quo illud a Calamensibus flagitium admissum est, prodiisse nullus dubitauerit, non possunt anno 399 collocari. Neque enim Melania senior uersata est in Africa anno 398: cum tamen ex epistola XCIu, n. 2 certo colligatur illam ab Augustino uisam fuisse proxime ante tempus negotii Calamensis.

Iamuero obseruare conuenit, illius ad Curtium legis promulgationem factam fuisse prius in Numidia, posterius  Carthagine, ubi die 5 iunii proposita lex in Codicis Theod. Appendice notatur: aut certe illud de quo agitur Calamensium facinus nonnisi anno 409 contigisse. Quod postremum nobis uidetur minus uerisimile, cum animo reputamus Possidium, qui ab Imperatoris comitatu, quem illius negotii causa adierat, non ante mensem aprilem insequentis anni discessit, legationem aliam ad Imperatorem in Carthaginensi concilio an. 410, die 14 iunii suscepisse. Quocirca hanc Nectarii epistolam, rescriptumque Augustini anno 408 collocare satius duximus. Id uero suum rescriptum mensibus ferme octo ante diem 27 martii anni insequentis a se redditum testatur Augustinus in epistola CIu, n. 1, id est sub initium augusti.



XCII.---Scripta circa an. 408.

Epistola nonagesima secunda, qua Augustinus Italicam super obitu mariti consolatur, data est paulo ante XCIX Italice eidem inscriptam. In ista enim XCIX, n. 3, paruulos ipsius resalutat, indicatque hoc ipso eam non ita pridem uiro suo uiduatam.



XCIII.---Scripta circ. an. 408.

De collatione Carthaginensi altum ubique silentium in epistola nonagesima tertia ad uincentium Rogatistam, tametsi aduersus Donatistarum schisma ex professo et copiose disseratur. Cumque tam prolixum sermonem de latis in eos legibus instituat ibidem Augustinus, quo earumdem legum seueritatem excuset; nullum tamen uerbum facit siue de Honorii rescripto sub finem anni 409 dato, ut eam quam quisque uellet religionem libere profiteretur, siue de iis que a Stilichonis nece statim acciderunt circiter exeuntem annum 408, cum Pagani et Donatiste in Africa non modo falsos rumores spargerent, leges uidelicet in ipsos nequaquam Honorii uoluntate, sed Stilichonis inuidia latas fuisse, adeoque nichil iam obtinere roboris; sed etiam in Catholicos grauiter insurgerent, nonnullis episcopis necem afferentes. Unde coniectare licet aliquanto ante annum 411, imo ante finem 408 scriptam fuisse hancce epistolam, eo tamen tempore quo Augustinus sedulo agebat ut heretici legibus parerent. Quod ab eius moribus alienum reputabat uincentius: Cum optime, inquiebat ille in sua ad Augustinum epistola hic, n. 51, nouerim te longe adhuc a fide christiana sepositum, et studiis olim deditum litterarum, quietis et honestatis fuisse cultorem. Tam singularem inter homines honestatem pre se tulit Augustinus, uel ea etate, quam amaro stilo et graui adeo luctu persequitur in Confessionum libris.



XCIu, XCu.---Scripte an. 408.

Mensem diemque date a se epistole nonagesime quarte indicat Paulinus n. 8, his uerbis: Pridie Idus maias uenit ad nos Quintus diaconus, ut rescripta peteret, et Idibus ante sextam dimitti obtinuit. Annum uero Augustinus ipse in epistola nonagesima quinta, n. 1, rescribens: Proinde ad istam letitiam, qua uobiscum est frater Possidius, cum ex ipso audieritis, quam tristis eum causa compulerit, hoc me uerissime dicere cognoscetis. Nempe tristis illa causa que Possidiam in Italiam nauigare compulit, non alia est, quam Ecclesie sue Calamensis calamitas perniciesque a Paganis anno 408, mense iunio illata. Cui Possidio proficiscenti dubio procul traditum est istud rescriptum perferendum Paulino, aut certe non multo post eius profectionem transmissum fuit: quandoquidem tum illud scripsit Augustinus cum Carthagine hiemaret ex epistola CXXI, n. 14, id est hieme ineunte, uel exeunte: nam media hieme erat apud Hipponem ex epistola XCuII, n. 3. Nisi forte media hiems tempus nauigationi iam maxime aduersum significat.

Nonnichil negotii nobis hoc loco exhibuit opinio uiri eruditi, qui hasce duas epistolas ad annum 399 reuocat, putans Publicole obitum, de quo ueluti adhuc recenti in epistola XCIu agitur, non posse in tempus anno 409 proximum remitti. Quoniam, uti argumentatur, scriptor quidem uite Melanie iunioris narrat eam Piniano iunctam fuisse anno etatis 14; tunc eamdem post Publicole patris sui obitum seculo ualedixisse  anno etatis 20. Palladius autem in Hist. Laus. cap. 118, tradit Melaniam seniorem, cum neptem suam Melaniam nupsisse et uelle seculo renuntiare audisset, Romam ex Palestina rediisse. Denique Melania senior creditur rediisse cum Ruffino tempore Siricii pape. Quapropter, uti uir eruditus infert, anno 397 qui postremus Siricio fuit, iam nupserat Melania iunior, neque Publicole obitus, qui etatis Melanie anno 20 et a nuptiis eiusdem 6 aut 7 contigit, in annum Christi circiter 409 referri potest. Attamen re mature considerata uise sunt longe certissime rationes ille, quibus negotii Calamensis tempus supra ad epist. XC inuestigatur; de quo negotio Augustinum in epistole XCu uerbis hic allatis intelligendum esse non dubitat uir eruditus. Id uero nobis apparuit minus exploratum, quod passim dicitur, Melaniam scilicet in Ruffini comitatu fuisse, quando ille Siricio Romano pontifice ad Italiam appulit; cum Melanie ex Palestina reditus ante an. 402, nostro quidem calculo, reponi uix possit. Adeoque de harum epistolarum epocha non ex illa opinione constituere uisum est, sed e contra.



XCuI.---Scripta an. 408, circa init. septemb.

Audito prouectum esse Olympium ad celsiorem dignitatem, Augustinus mox ad ipsum scripsit epistolam nonagesimam sextam, cum utrum uera esset fama que in Africam de ipsius prouectione peruenerat, nondum fuisset confirmatum, ut ait n. 1. Porro munus magistri officiorum, quod hic notatur, adeptus est Olympius Stilichone anno 408, die 23 augusti interempto. Quocirca isthec epistola non procul a septembris initio data uidetur.



XCuII.---Scripta exeunte an. 408.

Altera ad Olympium ordine nonagesima septima missa est post superiorem et media hieme ex n. 3. Hac epistola ipsum admonet de concitatis in Africana Ecclesia perturbationibus, quod exstincto Stilichone pagani et heretici iactarent, leges contra se preter uoluntatem Imperatoris, uel eo nesciente missas fuisse, atque hinc imperitorum animos aduersus Ecclesiam uehementer accenderent Ideo postulat ut quamprimum succurrat, faciatque pro sua auctoritate, quo Ecclesie inimici leges illas ex Imperatoris uoluntate constitutas intelligant. Ob eam causam in Carthaginensi concilio anno 408, die 13 octobris legationem ad Imperatorem susceperunt Restitutus et Florentius episcopi, eo tempore quo Seuerus et Macarius occisi sunt, uti legitur in Cod. can. Afr. c. 106.



XCuIII.---Scripta forte an. 408.

uisum est hunc in locum referre epistolam nonagesimam octauam ad Bonifacium episcopum, non ante hoc tempus conscriptam; siquidem hic ipse est, qui in superioribus ad Olympium epistolis laudatur, Pauli non ita pridem defuncti successor, et Cataquensis episcopus.



XCIX.---Scripta exeunte an. 408 aut ineunte 409.

Epistola nonagesima nona, ad Italicam data, pertinet ad tempus cladis populo Romano illate prima urbis per Alaricum obsidione, de qua n. 1. Porro hanc primam obsidionem in finem anni 408 referre compellunt uerba Zosimi, que habes in Not. huius epist.



C.---Scripta circ. idem tempus.

In epistola centesima n. 2 agit Augustinus apud Donatum proconsulem, ut cito per ipsius edictum nouerint heretici Donatiste, manere leges contra errorem suum latas, quas iam nichil ualere arbitrantur et iactant Unde intelligas scribere ipsum sub finem an. 408 mox ut noua contra hereticos rescripta prodierunt: inter que exstat lex ad ipsummet Donatum die 24 nouembris directa. Porro cum Donato sic pro exordio loquitur, quasi ille proconsulatum Africe recens adierit.



CI.---Scripta circa idem tempus.

Epistole centesime prime ad Memorium perlator fuit Possidius episcopus Calamensis, ex n. 1, qui propter ecclesie sue causam aduersus Paganos, uti iam obseruauimus, in Italiam nauigauit, aut exeunte an. 408 aut potius ineunte 409, tum quia hoc anno die 27 martii Augustinum adhuc latebat utrumnam Possidius  quidquam in flagitiosos impetrasset ex epist. CIu, n. 1, tum quia XCu epistola, quam proficiscente uel recens profecto Possidio ad Paulinum datam diximus, hieme dictata fuit.



CII.---Scripta circa idem tempus.

Epistola centesima secunda ad Deogratias, qui liber est inscriptus ab Augustino, Sex questiones contra Paganos exposite, nullum etatis sue characterem prefert. Hunc ei locum assignamus, quoniam inter libros post annum 406 et ante annum 411 editos recensetur in lib. 2 Retract. c. 31.



CIII, CIu.---Scripte an. 409, sub mens. martium.

Nectarii posteriorem epistolam, hic centesimam tertiam, die 27 martii recepit Augustinus, moxque eidem centesimam quartam reddidit, ex n. 1, ubi a Nectario inquirit cur sibi tam sero dat rescripta: quippe qui epistole XCI nonnisi post menses ferme octo respondeat. Porro suspicari pronum est, Nectarium post Stilichonis necem idcirco rescribendi curam abiecisse, quod Ecclesiam in magnas perturbationes incidisse perspiceret, crederetque leges, que eius causa uiuo Stilichone date fuissent, iamiam, ut rumor ferebat, prorsus abrogatas. Nunc uero ad petendam ueniam flagitii ciuium suorum propterea conuertisse animum, quod intellexisset nouas pro Ecclesia leges ab Imperatore emanasse, non modo in fine anni 408, sed etiam initio anni 409. Nam exstat lex in hec uerba: Ne Donatiste . . . Iudei atque Gentiles . . . arbitrentur legum ante aduersum se datarum constituta tepuisse, nouerint iudices uniuersi preceptis eorum fideli deuotione parendum, etc. Que quidem lex in Cod. Theod. lib. 16, tit. 5, l. 46, recte subnotatur data hoc anno 409, die 15 ianuarii. At in Sirmundi appendice pag. 45, data 18 Kal. febr. Honorio IX et Theodosio u coss. id est an. 412. Male prorsus: quandoquidem Theodorum, cui lex prefecto pretorio inscribitur, Cecilianus excepit, id munus adeptus non procul ab ineunte anno 409.



Cu.---Scripta ineunte an. 409.

Sub hoc tempus epistolam centesimam quintam ad Donatistas scriptam intelligimus, tum ex his uerbis n. 6: Quid est melius, proferre ueras Imperatorum iussiones pro unitate, an falsas indulgentias pro peruersitate; quod uos fecistis, et mendacio uestro subito totam Africam implestis? que aperte notant rumores dolose ab ipsis post Stilichonis mortem de superiorum legum abrogatione iactatos; tum ex istis que de Ceciliani causa loquens Augustinus ait n. 8: Exigite hoc a nobis, probemus uobis; et si non probauerimus, facite de nobis quidquid potueritis; quibus innuit super ea re nondum collationem cum Donatistis habitam; imo neque datum adhuc ab Imperatore de habenda collatione rescriptum.



CuI-CuIII.---Scripte forte an. 409.

Epistola centesima sexta scripta est ad Macrobium episcopum, ordinatum nuper, iuxta subsequentem eiusdem temporis Maximi et Theodori ad Augustinum epistolam. Suffectus erat Macrobius in Proculeiani locum apud Hipponem, uti ex epistola centesima septima ad Macrobium eumdem data intelligitur. Etenim cum magno comitatu in eam urbem ingressus, ex n. 14 ibi deinceps episcopum egit, eidem cum Augustino plebi eisdemque duas in partes distractis familiis pastorali cura inuigilans, ex n. 17 et 20. Estque dubio procul ille ipse qui in Carthaginensi collatione 1, n. 201 nominatur Episcopus Hipponensis. Porro Proculeianus nondum e uiuis excesserat exeunte anno 403, quo tempore Augustinus ex decreto synodi Carthaginensis eodem anno die 25 augusti celebrate, ipsum semel et iterum ad collationem citandum curauit, iuxta epistolam LXXXuIII, n. 7: quinetiam ibi cum eius mentionem faciunt Hipponenses clerici iam progrediente 406 anno scripta epistola, de ipsius obitu nullum uerbum habent. Quocirca nonnemo forte existimauerit centesimam sextam, duasque proxime subiectas epistolas non ante an. 406 exaratas. Nobis uero id saltem constat, non anteriores esse legibus  anno 405 in Donatistas promulgatis, que leges monstrantur in hac CuI epist., n. 14, his uerbis: Persecutionem non solum postea uobiscum, id est posteaquam ad uos redierunt, sed prius et a uobis pertulerunt Maximianiste. Et apertius n. 18: Fugitur unitas, ut nos aduersus uestrorum . . . improbitates queramus publicas leges, et aduersus ipsas leges armentur circumcelliones, quas eo ipso furore contemnant, quo in uos eas cum furerent excitarunt. Cui tam liquide auctoritati frustra opponas Pretextatum Assuritanum, quem circiter annum 400 obiisse iam supra ad epistolam LI obseruauimus, dici hic n. 5, nuper defunctum. Cum ibi longe equius sit, particulam nuper sumere in ampliori significatu, quem scriptores interdum ad quindecim et ad plures annos extendere nemo nescit, id quod inter disputandum tum presertim faciunt, cum rem ignorari aut dissimulari ab aduersario nolunt. uenit etiam illud obseruandum n. 18: Ante istam legem, qua gaudetis uobis redditam libertatem, etc. Quod si forte ad Iuliani rescriptum non pertinet, ostendit scriptam epistolam sub finem an. 409 post ipsius Honorii edictum, quo sanciuit ut religionem quam quisque optaret, sectari sineretur, de quo uide annotationem in hunc locum. Ceterum is rerum status, qui in epistola representatur, non patitur illam ultra medium circiter annum 410 remitti. Unde expungendum censemus id quod legitur n. 19: De isto Marcellino scribens, Ecclesie colonum dicis: cum Marcellinus tribunus, qui hic laudatus uidetur, nonnisi exeunte anno 410 missus fuerit in Africam, collationis Carthaginensis procurande causa; de qua tamen collatione nullus hic sermo est. Deprehenditur facile erratum, non ex MSS. quidem exemplaribus, que preter uat canum nulla suppetunt, sed ipso ex contextu, in quem librarius incaute retulit id quod in margine adnotarat lector imperitus uisa epistola CXXXIX ad Marcellinum, ubi Augustinus Donatum quemdam diaconum rebaptizatum Ecclesie colonum fuisse dicit.



CIX, CX.---Scripte forte uersus an. 409.

Due subsequuntur non ita determinate etatis epistole, scilicet centesima nona Seueri ad Augustinum, et centesima decima Augustini ad eumdem Seuerum; non abbatem, qui titulus ab Erasmo et Louaniensibus ipsi tribuebatur, sed episcopum; cum ipse Augustinum, tunc certe episcopum, fratrem, Augustinus uero ipsum consacerdotem appellet. Neque Seuerus ille, quem secum tam stricte coniunctum profitetur hic Augustinus, alius est a Mileuitano antistite, de quo item ipse in epist. LXXXIu ad Nouatum, n. 1, scribit: Quantumlibet ualeat germanitas tui sanguinis, non uincit amicitie uinculum, quo nobis inuicem ego et frater Seuerus inheremus . . . Qui mecum tamen nunc uix et interdum per exiguas chartulas loquitur. Porro Seuerus obiit an. 426 ut patet ex epist. CCXIII. uideturque predictam CIX epistolam scripsisse perlectis Confessionum libris, aliisque piis Augustini opusculis, in quibus uoluptatem fructumque plurimum se capere significat.



CXI.---Scripta exeunte an. 409, forte mense nouemb.

In annum 409 apprime conuenit, que in principio epistole centesime undecime ad uictorianum exprimitur, tristissima illa facies uniuersi orbis tantis cladibus afflicti, ut pene pars nulla terrarum esset, ubi non talia, qualia uictorianus scripserat, committerentur atque plangerentur. Addit Augustinus, De Hispanis quoque tot prouinciis, que his malis diu uidebantur intacte, ceperunt iam talia nuntiari, quod scilicet hoc eodem anno uandali Hispanias occupassent iuxta Cassiodorum et Prosperum in Chron. Imo et Alani et Sueui iuxta Chron. Idatii, qui eorum in Hispanias irruptionem ab aliis 28 septembris, ab aliis 13 octobris notari testatur. Quapropter isthec epistola data fuerit forte mense nouembri. Meminit quoque hic Augustinus necis monachis in Aegypti solitudine a barbaris illate. De hac eadem Sanctorum nece Cassiani exstat Collatio sexta.



CXII.---Scripta exeunte an. 409 aut ineunte 410.


Epistola centesima duodecima ad Donatum iam exproconsulem scripta est, ac paulo postquam ille curis publicis expeditus fuisset, uti ex n. 1 intelligitur. Quonam autem die uel mense proconsulatum Africe posuerit Donatus, haud a nobis comperiri potuit, nisi quod accidisse ante 25 iunii an. 410, ex lege ad Macrobium Africe proconsulem eo die data didicimus.



CXIII-CXuI.---Scripte circa hoc tempus, siue non ante 409 nec post 423.

Quatuor proxime subsequentes epistole, ad Cresconium, ad Florentinum, ad Fortunatum, ad Generosum, super eadem causa, conscripte, neque ante annum 409, neque post 423, collocande fuerunt. Quippe in iis Augustinus adducit legem de exhibendis uel transmittendis reis ab Honorio latam die 21 ianuarii an. 409, que in cod. Theod. l. 9, tit. 2, l. 6, sic habet: Si quos precepto iudicum premisso inscriptionis uinculo reos factos adminiculum curie proprie dirigere iussum fuerit; municipalibus actis interrogentur, an uelint iuxta preceptum triumphalis patris nostri triginta diebus sibi concessis sub moderata et diligenti custodia propter ordinationem domus proprie, parandosque sibi sumptus, in ciuitate residere. Quod si fieri uoluerint, hoc genus beneficii cupientibus non negetur. Ipsissima, ut perspicis, uerba in predictis epistolis relata, ut minime dubium sit quin hanc ipsam legem iam tum uidisset Augustinus. Quippe cum lex super eadem re a Theodosio edita an. 380, uerbis constet longe diuersis in Cod. Theod. ibid. leg. 2. Innuit etiam Augustinus illius se legem obtendere, qui tunc temporis imperium administrabat, quando eam constanter appellat Imperatoris legem, id est Honorii, qui an. 423, die 15 augusti decessit.



CXuII, CXuIII.---Scripte forte an. 410 aut ineunte 411.

Epistola centesima decima septima, Dioscori, et centesima decima octaua, Augustini ad Dioscorum, que canescente iam Augustino scripte sunt, uti rescribens de se ipse n. 9, testari uidetur, uix reponi possunt citius anno Christi 410, quo Augustinus annum etatis 56 agebat. Neque uero serius ineunte 411, quoniam n. 12, ubi Dioscorum de pernoscendis hereticorum tunc temporis Ecclesie fidem impugnantium erroribus potius quam de sopitis olim ueterum philosophorum dissidiis recoquendis admonet, recensens Donatistas, Maximianenses, Manicheos ex Africa, tum Arianos, Eunomianos, etc., ex Oriente, non facit ullam de Pelagianis mentionem; in quos tamen ante anni 411 finem celebrata fuit synodus apud Carthaginem. Itaque Alypius a Dioscoro senex dicitur etatis nomine, non primatus; cum hanc dignitatem in Numidia nonnisi sub extremos Augustini annos sit consecutus.



CXIX, CXX.---Scripte forte circa idem tempus.

In uillam se receperat Augustinus, cum ipsi data est epistola centesima decima nona, Consentii, ut ibi dicitur n. 1. Huc porro si quis spectare uelit quod idem sanctus ad Dioscorum, n. 34, scribit, seipsum post egritudinem aliquantum ab Hippone remouisse, nichil repugnabimus. Id solum obseruamus epistolam centesimam uigesimam ad Consentium rescriptam fuisse circiter hoc tempus. Quippe Augustinus, uti n. 13 significat, multa iam tum ad questionem de Trinitate pertinentia litteris mandauerat: porro opus de Trinitate, quod in Epist. CLXXIu, a se iuuene inchoatum, a sene editum dicit, elaborabat ab anno prope 400, licet non ante annum 416 absoluerit.



CXXI.---Scripta circa an. 410.

Paulini epistolam hic ordine centesimam uigesimam primam, esse apparet et aliquanto posteriorem XCu sub linem anni 408 scripta; cum istius sibi iam date aliud exemplum hic n. 14 sibi transmitti petat: et aliquanto priorem CXLIX scripta circiter annum 414, cum hanc inter et illam, aliquot ultro citroque Epistole, atque in iis Augustini responsio ad questiones hic a Paulino propositas, emanauerint, que tamen omnes interciderunt. Confer epistolam CXLIX, n. 1.



CXXII.---Scripta circa idem tempus.


Epistola centesima uigesima secunda, qua suos Hipponenses ob ingruentium malorum metum in eleemosynarum erogatione refrigescentes inflammat Augustinus, refertur a Baronio ad finem anni 409, eo quod tempori huic quo inferitus Romani timebatur imperii, ualde congruat. uerum non minus quadrat in finem anni 410, quo Alaricus capta Roma et direpta Italia transire in Siciliam moliebatur iuxta Orosium in lib. 7, c. 43, inde ad subigendam Africam nauigaturus iuxta Iornandem in lib. de Geticis rebus.



CXXIII.---Scripta forte sub finem an. 410.

Centesima uigesima tertia Hieronymi tota est enigmatica, qua in explicanda cum in diuersa ferantur auctores, non facile dixeris quinam eius mentem consequantur, an qui prima uerba de condemnatis in Palestina Pelagianis intelligunt, an potius qui totam epistolam siue de capta Urbe, siue de Origenistis interpretantur. uide Not. in eamd. epistolam et quod obseruamus infra ad epist. CXCu.



EPISTOLAE TERTIAE CLASSIS, Quas Augustinus a tempore collationis habite cum Donatistis Carthagine, et Pelagiane hereseos in Africam inuecte, ad obitum usque suum scripsit, id est ab anno Christi 411 ad 430.



CXXIu-CXXuI.---Scripte circa ineuntem an. 411.

Centesima uigesima quarta ad Albinam, Pinianum, et Melaniam, hieme scripta est, haud multo post eorum aduentum in Africam, quo nonnisi sub finem anni 410 traiecerunt, scilicet ex Sicilia, ut refert scriptor uite Melanie iunioris. In ista enim insula moratos illos fuisse isto eodem anno, prodit Ruffinus in epistola ad Ursacium. uide Not. in hanc CXXIu epistolam. Paucis quoque apud Thagastem transactis diebus, ut credere pronum est, cum Hipponem uisendi Augustini causa sese contulissent Pinianus et Melania, contigit ea res, de qua in duabus proxime sequentibus epistolis tractatur: quas idcirco ad initium anni 411 reuocamus.



CXXuII.---Scripta forte an. 411.

Circiter annum 411 prodiit Epistola centesima uigesima septima ad Armentarium et Paulinam, uti probe ex illis infertur uerbis n. 1: Nisi forte adhuc mundus amandus est, tanta rerum labe contritus, ut etiam speciem seductionis amiserit; et istis n. 4, Modo cum ipsa Roma, domicilium clarissimi imperii, barbarico uastaretur incursu.



CXXuIII.---Scripta an. 411 paulo ante 1 diem iunii.

Edicto Marcellini secundo, quo ille proposuit iam presentibus apud Carthaginem utriusque partis episcopis, inquit Augustinus in Breuic. collat. die 1, c. 3, qui locus et qui modus collationis futurus esset; admonens ut ei pars utraque rescriberet utrum placerent que Edicto comprehendit, responsum est a Catholicis epistola hic centesima uigesima octaua. Quod rescriptum a duobus tantummodo primatibus nomine ceterorum episcoporum subsignatum reperitur, ab Aurelio uidelicet Carthaginensi et a Siluano iam Numidie primate: attamen in frequentissimo conuentu episcoporum pene trecentorum confectum fuisse, prodit Augustinus in lib. de Gestis cum Emerito. Unde colligitur pertinere ad dies elapsos proxime ante Carthaginensem collationem, haberi ceptam 1 die Iunii an. 411.



CXXIX.---Scripta paulo post superiorem.

Eiusdem temporis est epistola centesima uigesima nona, qua nimirum episcopi Catholici occurrendum putarunt rescripto, seu Notorie, ut uocant, Donatistarum, qui pro suis partibus Marcellino respondebant, non sibi placere quod in Edicto suo proposuerat, ut ad collationis locum hi soli ex episcopis conuenirent, quos ad ipsam causam peragendam ceteri delegissent; petentes ut omnes potius qui Carthaginem uenerant, adesse permitteret, ex Breuic. collat. die 1, c. 4.



CXXX.---Scripta uersus an. 412.


Epistola centesima trigesima ad Probam data est aliquanto tempore post ipsius in Africam aduentum, et habito iam aliquoties ab ipsa colloquio cum Augustino, ut ex n. 1 perspicitur. Porro Proba cum filia Iuliana et Demetriade nepte se recepit in Africam mox ut barbarorum nanus, in quas capta Urbe inciderat, effugere licuit: de quo legenda est Hieronymi epist. uIII ad Demetriadem. Quocirca potest Augustini prior ad ipsam epistola collocari anno 411, aut anno 412, certe non multo serius, tum quia n. 30, ubi ipsius nurus Iuliane uidue meminit, uiduas uirginesque sub cura Probe constitutas ad studium orationis exhortans, nullum uerbum habet de Demetriade, quam procul dubio laudasset hoc loco, si illa iam uirginitatem professa fuisset; quod ipsa anno 413 prestitit: tum etiam quia hanc epistolam commemorat in fine libri de Bono uiduitatis. quem Demetriade uirginitatis institutum recens amplexa conscripsit, iuxta illud ibidem c. 19, que modo cepit



CXXXI.---Scripta circa idem tempus.

Centesima trigesima prima ad eamdem Probam scripta remitti non potest in longum tempus. Iam tum enim, siue anno 413, grandeua erat Proba et ad senectam prouecta, ut patet ex lib. de Bono uiduitatis, cap. 19 et 23.



CXXXII.---Scripta circa ineuntem an. 412.

Centesima trigesima secunda ad uolusianum nonnullo tempore prior est, epistolis CXXXu et CXXXuI, que sub ineuntem annum 412 conscripte fuerunt.



CXXXIII.---Scripta circa idem tempus.

Cum Donatistas post Collationem Carthaginensem contumaces plecti uellet Honorius Imperator. sanciuissetque in eos legem die 30 ianuarii an. 412, que exstat in codice Theod. lib. 17, tit. 5, l. 52, tum uero illi insurgere uehementius in Catholicos, et ferocius seuire ceperunt. Audito autem eorum quosdam iudicibus exhibitos, simulque de homicidio in Restitutum presbyterum patrato, deque Innocentii, alterius catholici presbyteri cede, de oculo ipsius effosso digitoque preciso fuisse conuictos, scripsit Augustinus epistolam centesimam trigesimam tertiam ad Marcellinum Tribunum, enixe rogans ne iis mortis pena infligeretur. Quapropter uisum est istam epistolam paulo post initium anni 412 collocare.



CXXXIu.---Scripta cum superiore.

Eodem tempore atque super eadem re data est centesima trigesima quarta ad Apringium iudicem, qui Marcellini frater fuit, ex n. 2, et tum proconsulatum gessit ex superiore epistola n. 3.



CXXXu-CXXXuIII.---Scripte sub initium an. 412.

Quatuor subsequentes epistole, scilicet centesima trigesima quinta uolusiani, centesima trigesima sexta Marcellini ad Augustinum, centesima trigesima septima Augustini ad uolusianum, et centesima trigesima octaua ad Marcellinum, haud multo tempore precesserunt epistolam CXXXIX, in qua, n. 3, istas duas a se recens datas Augustinus memorat.



CXXXIX.---Scripta an. 412.

Epistola centesima trigesima nona ad Marcellinum paulo posterior est epistolis CXXXIII et CXXXIu, de quibus Augustinus hic n. 2: Si Proconsul, inquit, uel simul ambo in illos estis sententiam prolaturi, et forte ille persistit uelle gladio uindicare, quanquam sit Christianus, et quantum aduertere potuimus, non sit ad hec cruciamenta procliuis; tamen si necesse fuerit, etiam Gestis iubete allegari Epistolas meas, quas de hac re singulas uobis mittendas putaui.



CXL.---Scripta post superiorem.

Aetatem centesime quadragesime epistole ad Honoratum, qui liber est de Gratia noui Testamenti inscriptus, habemus cum ex lib. 2 Retract. c. 36, ubi Augustinus fidem facit questiones illas, quibus enodandis incumbit in hacce epistola, ad se eo tempore quo contra Donatistas uehementer exercebatur, et contra Pelagianos exerceri iam ceperat, missas fuisse; tum etiam ex superiore epistola CXXXIX, in qua S. Doctor,  n. 3 dicit: Nunc in manibus habeo librum ad Honoratum nostrum de questionibus quibusdam quinque, quas mihi proposuit, et per litteras intimauit: cui non continuo respondere uides quam minime oporteat.



CXLI.---Scripta 14 iunii an. 412.

Epistola centesima quadragesima prima Concilii Zertensis ad Donatistas, diem et Consulem adscriptum habet.



CXLII.---Scripta circa idem tempus.

Proxime adiungi curauimus epistolam Saturnino et Eufrati aliisque clericis ex Donatistarum schismate ad Ecclesiam conuersis inscriptam: quoniam n. 3 quedam de conuictis in Carthaginensi collatione Donatistarum episcopis dicuntur sub iisdem uerbis, que in epistola CXLI, n. 4 et 6, legere est. Preterea circiter finem admonet Augustinus orandum pro illis, qui adhuc schismati inherent, quo in eis sanetur carnalis animi infirmitas ex diuturna consuetudine contracta: unde intelligas ipsum aliquanto post collationem Carthaginensem scribere.



CXLIII.---Scripta circa finem an. 412.

Prodiit epistola centesima quadragesima tertia ad Marcellinum circiter finem anni 412, quod probe colligitur ex n. 12, ubi quidpiam de uirginitate S. Marie Deipare a se in epistola CXXXuII scriptum, neutiquam propterea quod res mira et singularis sit, fide indignum esse obseruat Augustinus. Adde quod hic n. 1 respondet Marcellini litteris acceptis per Bonifacium episcopum, qui Bonifacius apud Marcellinum egit eo tempore, quo data fuit epistola CXXXIX, ut ibi n. 2 indicatur: postque inde reuertens predictas litteras secum attulisse creditur.



CXLIu.---Scripta circa hoc tempus.

Centesimam quadragesimam quartam ad Cirtenses a Donatistarum factione ad catholicam unitatem conuersos datam circiter idem tempus arbitramur: tum quia ui ueritatis euicta dicitur eorum contumacia, qua eidem ueritati manifestissime et quodammodo publice, id est re iam ante per Carthaginensem collationem ad liquidum perducta, resistebant: tum quia hic sedulo monet S. Doctor, ut suam illi conuersionem diuino operi tribuant, non humano: quasi aduersus alium detectum nuper in Africa Pelagianum errorem communiri eosdem oporteat. Confer huiusce epistole initium cum fine epistole CXLI.



CXLu.---Scripta circa an. 412 aut 413.

In epistola centesima quadragesima quinta ad Anastasium commonstrat Augustinus haudquaquam per legem, sed per gratiam, neque omnino seruili timore, sed tantummodo libera caritate impleri iustitiam: idque argumenti tractare se dicit n. 8, propter quosdam qui nimium arrogant humane uoluntati, quam lege data putant ad eam implendam sibi posse sufficere: ubi parcit adhuc hereticorum istorum nomini, quos nonnisi post compertam eorum pertinaciam exagitare decreuerat. Est igitur collocanda epistola circiter annum 413.



CXLuI.---Scripta circa an. 413.

Ad eumdem annum 413 reuocatur epistola centesima quadragesima sexta, quam Pelagio scripsit Augustinus, cum iam heresim illius non quidem ex scriptis a Pelagio editis, sed sparso rumore ac sermone intellexisset, uti testatur in lib. de Gestis Pelagii, c. 26. Iam enim audieram, inquit, contra gratiam, qua iustificamur, quando hinc aliqua commemoratio fieret, aperta eum contentione conari.



CXLuII, CXLuIII.---Scripte uidentur an. 413.

Librum de uidendo Deo ad Paulinam, et Commonitorium ad Fortunatianum Siccensem super eodem argumento conscriptum, que hic sunt epistole centesima quadragesima septima et centesima quadragesima octaua, recenset Augustinus in Retractationibus proximo loco post eos libros, quos anno 412 aut 413 elaborauit. Enimuero Fortunatianus qui Siccensem ecclesiam anno 411 ex Carthaginensi collatione regebat, habuit Urbanum successorem circiter annum 413, quandoquidem hic ipse Episcopus Romam iter susceperat,  indeque iam redierat anno 415, ex fragmento 1 tomi 10.



CXLIX.---Scripta sub an. 414.

uix ante annum 414 collocari possit epistola centesima quadragesima nona ad Paulinum: tum quia hanc inter et CXXI epistolam anno 410 rescriptam a Paulino, cuius questionibus iterato solutionem adhibet Augustinus, misse sunt ultro citroque epistole aliquot que exciderunt ex n. 2, tum etiam quia hic n. 32 fit mentio Urbani Siccensis episcopi, qui si idem est ac Urbanus presbyter in epistola CXLIII, n. 1, commemoratus, nondum episcopalem dignitatem anno 412 in finem inclinante consecutus fuerat. uix etiam possit serius reponi. Quippe Peregrinus diaconus, qui Urbano ad sarcinam episcopatus subeundam pergente cum eo simul profectus fuerat, nondum remeauerat Hipponem, cum hancce epistolam dictaret Augustinus, uti in fine testatur.



CL.---Scripta circa exeuntem an. 413.

Centesima quinquagesima ad Probam et Iulianum scripta est occasione consecrationis filie earum Demetriadis, que audita Augustini exhortatione ad mundi contemptum incensa fuerat, et uirginem professa. Tametsi uero Demetrias iam tum audiuisset ipsum Carthagine, cum eo collationis cum Donatistis habende causa se contulit Augustinus, non uidetur tamen uelum suscepisse ante annum 413. Quippe cum Hieronymus epistolam uIII ad Demetriadem super eadem consecratione  nonnisi hoc anno, aut, quod longe uerisimilius est, insequente scripserit. Quo fit ut hancce Augustini epistolam ad finem anni 413 aut ad subsequentis exordium pertinere iudicemus.



CLI.---Scripta exeunte an. 413, aut ineunte 414.

De S. Marcellini cede sermonem in epistola centesima quinquagesima prima ad Cecilianum haberi ostenditur in notis ad eamdem epistolam: unde facile intelligas datam fuisse circiter exeuntem annum 413.



CLII-CLu.---Scripte circa an. 414.

Quatuor subsequentium epistolarum tempus hac ratione constituimus. Macedonius in centesima quinquagesima secunda, n. 3, dicit se nondum recepisse que ipsi Augustinus de suis scriptis promiserat, rogatque ut ea demum transmittat. Tum in epistola centesima quinquagesima quarta Augustino renuntiat se receptos ab ipso libros perlegisse. Hos autem libros nemo qui Augustini rescriptum, id est epistolam hic centesimam quinquagesimam quintam n. 2 inspexerit, non intelliget esse illos ipsos tres priores operis de Ciuitate Dei, qui anno 413 prodierunt, et quibus quartum et quintum librum addidit Augustinus an. 415 iuxta epistolam CLXIX, n. 1.



CLuI, CLuII.---Scripte an. 414.

Epistolas centesimam quinquagesimam sextam Hilarii Syracusani, et centesimam quinquagesimam septimam Augustini ad eumdem Hilarium scriptas anno 414 colliges ex nota nostra in epist. 157. Saltem haudquaquam putabis Baronio ad annum 411 eas reuocanti assentiendum: quando Augustinus hic n. 22 multa iam de questionibus contra Pelagianos ab Hilario propositis, testatur se dixisse in aliis suis opusculis et ecclesiasticis sermonibus.



CLuIII-CLXIu.---Scripte sub an. 414.

Quod ad Euodii litteras Augustinique ad ipsum rescripta attinet, ea prepostere admodum fuerunt in hactenus editis ordinata. Constat enim centesimam quinquagesimam octauam Euodii, que olim ordine CCLuIII fuit. occasionem dedisse centesime quinquagesime none, que fuit C ad Euodium; tum hanc scriptam fuisse paneo tempore ante centesimam sexagesimam secundam, qua Augustinus Euodianis centesime sexagesime et centesime sexagesime prime respondens n. 3, testatur se nuperrime epistolam illam CLIX rescripsisse. Mox uero subsecuta est epistola centesima sexagesima tertia ab Euodio ante scripta  quam CLXII recepisset. Quippe superiorum epistolarum suarum questiones iterato proponit Euodius adiungens alias duas. Unde Augustinus his duabus discussis in epistola centesima sexagesima quarta, n. 22, monet se ad questiones illas antehac missas, excepta que de Dei uisione per corpus proponebatur, responsum dedisse. Iam uero cum in epistolis CLXI et CLXII questio uersetur de sententia quadam epistole CXXXuII, ad uolusianum an. 412 scripte, conficitur has omnes epistolas, de quibus dicimus, prodiisse sub hoc tempus; uidenturque dictate paulo ante CLXIX ad eumdem Euodium, que est exeuntis anni 415.



CLXu.---Scripta non multo post an. 410.

Centesima sexagesima quinta Hieronymi est, ad Marcellinum Tribunum in Africa agentem transmissa, ex n. 1. Egit uero Marcellinus in ea regione tres circiter annos a 410 ad 413, quo anno mense septembri hereticorum dolis occisus in Martyrum numerum migrauit. uide Not. in hanc epist.



CLXuI.---Scripta an. 415 uerno tempore.

Centesima sexagesima sexta ad Hieronymum occasione Orosii presbyteri in Palestinam anno 415, sub uernum tempus nauigantis dictata est ex n. 2.



CLXuII.---Scripta simul cum superiore.

Alteram quoque hic centesimam sexagesimam septimam simul ipsi perferendam accepit Orosius. Eodem enim tempore cum superiore scriptam fuisse indicat non modo Augustinus hacce epistola CLXuII, n. 1, et CLXIX, cap. 4, n. 13, et lib. 2 Retract. c. 45, sed etiam Hieronymus rescripto suo, que est epistola hic CLXXII, n. 1.



CLXuIII.---Scripta forte an. 415.

Timasii et Iacobi est centesima sexagesima octaua epistola, qua gratiarum actionem Augustino exhibent pro libro de Natura et Gratia; quem librum anno 415 editum esse nulli dubitamus.



CLXIX.---Scripta exeunte an. 415.

Ad Euodium centesimam sexagesimam nonam epistolam dedit Augustinus post perfectum librum de Natura et Gratia, eodemque anno quo librum quartum et quintum de Ciuitate Dei, duasque ad Hieronymum epistolas CLXuI et CLXuII dictauerat, uti profitetur ipse hic n. 1 et 13.



CLXX, CLXXI.---Scripte forte an. 415.

Centesima septuagesima ad Maximum et centesima septuagesima prima ad Peregrinum eodem tempore date fuerunt; non ante annum 415: siquidem Peregrinus episcopus, quo tam familiariter utuntur hic Augustinus et Alypius, uidetur fuisse idem cum illo Peregrino, qui diaconatus munere fungebatur adhuc anno 412, ex epistola CXXXIX, et CXLIX, imo post annum 413, ex epistola CXLIX, n. 34.



CLXXII.---Scripta ineunte an. 416.

Hieronymi epistola hic centesima septuagesima secunda reddita putatur Augustino per Orosium redeuntem ex Palestina in Africam anno 416, sub uernum tempus.



CLXXIII.---Scripta circa hoc tempus.

Centesima septuagesima tertia ad Donatum presbyterum aliquanto tempore posterior est Carthaginensi collatione, de cuius Actis ibi sermonem habet Augustinus n. 7; posterior etiam legibus ab Honorio postmodum datis in Donatistas; haudquaquam enim Donatus ille per uim comprehensus ad Ecclesiam sic adduceretur, quomodo hic n. 1 refertur, si legum imperialium auctoritas non intercessisset. Quo autem anno id contigerit, an statim post leges audita Marcellini cede rescriptas in schismaticos, an posteaquam Dulcitius Tribunus legum imperialium exsecutor in Africam uenit, incertum est.



CLXXIu.---Scripta circa hoc tempus.

Centesima septuagesima quarta ad Aurelium non citius anno 416 reponi potest, cum in libro 13 de Trinitate, quod opus numeris omnibus suis absolutum hic Aurelio transmittitur, mentio fiat libri 12 de Ciuitate Dei, qui non ante annum 416 perfectus fuit.



CLXXu.---Scripta an. 416.


Concilii Carthaginensis ad Innocentium epistola, hic ordine centesima septuagesima quinta, refertur in annum 416, primum quia Orosius Presbyter, qui Africanis patribus synodum de more agentibus scribende huiusce epistole occasionem, Herotis uidelicet et Lazari in Pelagium litteras protulit, rediit ex Palestina hoc ipso anno uerna tempestate. Tum quia rescriptum Innocentii ad eamdem synodum consignatur die uI Kal. Febr. post Consulatum Theodos. uII, et Iunii Quarti u. C. id est an 417.



CLXXuI.---Scripta paulo post superiorem.

Eodem die responsum dedit Innocentius Mileuitanis Patribus qui synodicam ipsi super eadem re, scilicet epistolam hic centesimam septuagesimam sextam transmiserant, Carthaginensium exemplo prouocati, uti aiunt n. 5. Pertinet itaque ad eumdem annum 416.



CLXXuII.---Scripta circa idem tempus.

Iisdem argumentis deprehenditur tempus epistole centesime septuagesime septime, post superiores synodicas dictate ex n. 1.



CLXXuIII.---Scripta eodem tempore.

Aetatem suam epistola centesima septuagesima octaua ad Hilarium episcopum consignatam prefert his uerbis n. 2. Iam enim, ait Augustinus, cum ista scriberem, cognoueramus in ecclesia Carthaginensi aduersus eos episcopalis Concilii conditum fuisse decretum, per epistolam sancto et uenerabili Pape Innocentio dirigendum, et nos de concilio Numidie ad eamdem apostolicum Sedem iam similiter scripseramus.



CLXXIX.---Scripta circa idem tempus.

Diospolitane synodi exeunte anno 415 celebrate Gesta nondum receperat Augustinus, cum epistolam centesimam septuagesimam nonam Ioanni Ierosolymitano perferendam dedit ex n. 7. Sed iam uiderat conscriptam a Pelagio atque ad Africanos istorum Gestorum loco transmissam apologiam quamdam, qua se ille ad Herotis et Lazari obiecta respondisse iactabat; scripseratque iam Augustinus alteram ad Ioannem epistolam super eadem causa, post Orosii reditum, uti opinamur. Quippe n. 1 rescripta sibi a Ioanne credit non reddita, quod ipsi perlator defuerit.



CLXXX.---Scripta circa finem an. 416.

Centesima octogesima ad Oceanum data est aliquanto post Orosii reditum in Africam ex n. 5.



CLXXXI-CLXXXIII.---Scripte init. an. 417.

Tres subsequentes epistole, ab Innocentio in Africam transmisse, diem et consulem consignatum habent. Que note incidunt in mensem ianuarium anni 417.



CLXXXIu.---Scripta sub idem tempus.

Centesimam octogesimam quartam Innocentii ad Aurelium et Augustinum sub idem tempus scriptam credimus; quandoquidem Innocentius anno 417 obiit mense martio uel iulio.



CLXXXu.---Scripta circa an. 417.

In epistola centesima octogesima quinta ad Bonifacium collationis Carthaginensis meminit Augustinus n. 6. Sed eius etatem expressius indicat in Retractationibus, ubi recensito libro de Gestis Pelagii, qui uersus ineuntem annum 417 editus est, testatur eam se tempore eodem conscripsisse; proximum ei locum ante librum Dardano sub estatem anni 417 scriptum assignans.



CLXXXuI.---Scripta circa medium an. 417.

Tempus centesime octogesime sexte epistole ad Paulinum date monstrant complura. Primum Gesta Diospolitane synodi iam peruenerant in Augustini manus ex n. 1, 31, ac sequentibus. Deinde rescripta Innocentii contra Pelagianos initio anni 417 data legerat. Exinde enim n. 28 Dominicam sententiam, Nisi manducaueritis carnem Filii hominis, etc., incipit Pelagianis obtendere: id tamen prudenter obseruandum curans, testimonium illud ab apostolica sede eo fine adhibitum fuisse, ut ne paruuli non baptizati  uitam posse habere credantur. Ad hec audiuerat Innocentii obitum ex n. 2 qui anno 417, die 28 iulii, contigit calculo Baronii, cui Acta ueterum pontificum apud Bollandum, Anastasius bibliothecarius, et recens Martyrologium Romanum suffragantur. Seu potius contigit 12 die martii, ut preferunt Martyrologia Bede, Usuardi, Adonis et Notkeri; sed ante hos omnes uetus Romanum, quo usus est Ado. Martyrologiis autem fidem conciliant Zosimi ad Galliarum ecclesias littere, que apud Sirmundum date notantur 22 martii an. 417, tum etiam Paschasini Lilybetani episcopi ad Leonem Romanum pontificem epistola anno 443 scripta, ubi is narrat Occidentales anno 417, Zosimo tunc pontifice, errasse in festo Paschatis, quod cum in 22 aprilis incideret, celebratum ab illis fuit 25 martii. Denique Prosper in Chronico tradit Zosimum Ecclesiam rexisse annum unum menses nouem dies octo, aut, iuxta nonnullas editiones, nouem. Atqui Zosimus obiit 26 decembr. an 418. Suscepit itaque regimen Ecclesie die 17 aut 18 martii an. 417. Porro quod etiam huiusce ad Paulinum epistole etatem indicat, Innocentii successor Zosimus nondum tentauerat quidquam siue in fauorem, siue in condemnationem Pelagianorum; quandoquidem nullum de ipso uerbum habet isthec epistola.



CLXXXuII.---Scripta sub medium an. 417.

Liber ad Dardanum inter Augustini epistolas in hactenus editis recensitus, pertinet ad medium circiter annum 417. Quippe estate labente conscriptum a se prodit Augustinus n. 1, tribuitque eidem libro in Retractationibus medium locum inter librum de Gestis Pelagii exeunte anno 416 aut ineunte 417 elaboratum, et libros de Gratia et Peccato originali scriptos uersus mensem maium anni 418.



CLXXXuIII.---Scripta exeunte an. 417 aut ineunte 418.

Ad Iulianam epistola centesima octogesima octaua mittitur nomine Alypii et Augustini, qui certiores fieri cupiunt, an a Pelagio profectus sit anonymus ad Demetriadem liber, que est hic in appendice epistola XuII. Porro in opere de Gratia Christi librum eumdem Pelagio adscribit Augustinus tanquam auctori plane comperto et comprobato. Prodiit ergo isthec epistola ante dictum opus de Gratia an. 418 elaboratum: non tamen multo ante tempore; quando hic n. 14 loquitur Augustinus de altera Pelagii epistola, que sub initium an. 417 Innocentio scripta, eiusque successori Zosimo nonnisi uersus mensem septembrem reddita est.



CLXXXIX.---Scripta circa an. 418.

Que initio centesime octogesime none ad Bonifacium dicit Augustinus, rescripta ad eum a se iam dictata, eaque perlatori in manus tradita fuisse, cum ab eodem perlatore inductus fuit, ut hanc insuper epistolam adderet, scribens aliquid quod ipsum edificet ad sempiternam salutem, ea Louanienses post Erasmum intelligunt de CLXXXu ad eumdem Bonifacium epistola. Quibus etsi non assentiamus, quod illud prius scriptionis genus non epistola, sed liber ab Augustino censeatur in Retractationibus; preterquam quod in eo uersatur argumento, ut ad Bonifacii edificationem nichil insuper desiderari potuisset: commode tamen ad hoc tempus refertur isthec epistola, de qua agimus CLXXXIX quo tempore Bonifacii uirtutes fama rescierat Augustinus ex n. 8, sed nondum forte usu ipsius aut consuetudine satis familiari.



CXC.---Scripta paulo post medium an. 418.

Aetatem epistole centesime nonagesime ad Optatum habes partim ex n. 22 et 23 ubi de damnatis a Zosimo Pelagianis dicitur, deque Tractoria que in eos per uniuersum orbem ante medium an. 418 ab ipso emissa fuit: partim ex n. 1, in quo innuit Augustinus se cum apud Cesaream ageret, scribende huic epistole adiecisse animum, impulsu Renati et Muressis. Porro Cesaream petiit post Carthaginense concilium die 1 maii an. 418 celebratum, iter Carthagine recta in Mauritaniam suscipiens, ex epistola  193, n. 1; agebatque adhuc Cesaree die 20 septembris eiusdem anni, ex Actis cum Emerito.



CXCI-CXCIII.---Scripte sub finem an. 418.

Tres subsequentes epistolas centesimam nonagesimam primam ad Sixtum, centesimam nonagesimam secundam ad Celestinum, et centesimam nonagesimam tertiam ad Mercatorem una eademque occasione Albini Romane Ecclesie acolythi ex Africa profecturi rescripsit Augustinus, postquam remeasset Hipponem, uti ipse initio cuiusque harum epistolarum profitetur, id est post suum reditum ex Mauritania Cesariensi, iuxta epistolam CXCIII, n. 1, adeoque post diem 20 septembris, quo die apud Cesaream confecta notantur Acta cum Emerito.



CXCIu.---Scripta paulo post superiores.

Centesima nonagesima quarta ad Sixtum paulo post Albini acolythi profectionem per Firmum presbyterum missa est ex n. 1.



CXCu.---Scripta forte an. 418.

In epistola centesima nonagesima quinta Augustino gratulari uidetur Hieronymus de Pelagianis toto iam orbe damnatis; cumque laudat quod contra flantes uentos ardore fidei perstiterit, indicat fortean S. Doctoris constantiam in expugnanda Pelagianorum heresi, quando eorum arte delusi Romani patrocinari iis uidebantur. Porro in Mss. duobus monast. uindocinensis obseruamus huicce epistole alteram perbreuem a Hieronymo scriptam, que supra ordine est CXXI, proxime subiungi, interiectis his tribus uerbis: Iam post subscriptionem. Multi utroque claudicant, etc.



CXCuI.---Scripta exeunte an. 418.

Epistola centesima nonagesima sexta ad Asellicum scripta est eo tempore, quo Donatianus Byzacene prouincie primatem antiquitatis iure agebat, ex n. 1, que illi dignitas in Concilio Carthaginensi anni 418 tribuitur. Preterea Pelagianos ab Innocentio et Zosimo iam damnatos significat Augustinus n. 7 hisce uerbis: Qui recenti iudicio Dei, per diligentes et fideles seruos eius, etiam catholica communione priuati sunt.



CXCuII et CXCuIII.---Scripte exeunte an. 418, aut ineunte 419.




CXCIX.---Scripta sub an. 419.

Ex tribus proxime sequentibus epistolis, centesima nonagesima nona ad Hesychium sub annum Christi 419 data intelligitur ex n. 20. Quapropter centesima nonagesima septima et centesima nonagesima octaua, que paulo ante scripte fuerant, reuocande uidentur ad annum exeuntem 418, aut ad ineuntem 419. Adiuuat coniecturam quod Hesychius in epistola CXCuIII n. 5, dicat signa per id tempus in celo uisa fuisse: ea dubio procul indicans que anno 418 contigisse memorant historici; quibus ille signis permotus, occasionem sumpsit consulendi Augustinum de ultimo die mundi.



CC.---Scripta exeunte an. 418, aut ineunte 419.

Epistola ducentesima ad ualerium comitem missa est cum libro primo de Nuptiis eidem nuncupato, quem librum suo loco demonstrabimus conscriptum fuisse exeunte anno 418, aut ineunte 419. Enimuero ipse Augustinus in lib. 1 ad Bonifacium, c. 5, dicit se id operis post damnationem Pelagii Celestiique edidisse. Tum addens continenter: Quod ideo dicendum putaui, quoniam iste dicit ab inimicis suis in odium ueritatis dicta mea fuisse suscepta: ne ideo quisquam existimet propter hunc librum meum inimicos gratie Christi nouos hereticos fuisse damnatos: argumentum prebet quo eumdem librum non multo post eorum hereticorum damnationem prodiisse concludamus.



CCI.---Scripta an. 419, mense iunio.

Ducentesima prima, que ab Imperatoribus Honorio et Theodosio ad Aurelium, et seorsim ad Augustinum eodem tenore data est, diei et Consulum notam affixam gerit.



CCII.---Scripta uidetur uersus finem an. 419.

Que ducentesima secunda hic est, earum quas  Hieronymus scripsit, epistolarum omnium nouissimam putat Baronius, remittitque ad annum 420, in quem Hieronymi obitus iuxta Prosperi Chronicum incidit. Certe quidem Eustochii uirginis dormitio, cuius dolore se uehementer occupatum testatur hic Hieronymus, non multo ante predictum annum 420 reponi potest; quandoquidem Palladius Lausiacam historiam an. 419 aut 420 scribens, in uiuis eam agere credit in cap. 125. Quod uero ad epistole perlatorem Innocentium presbyterum attinet, is anno 419, ad perquirendos Nicenos canones missus a Patribus Africanis ad Cyrillum, inde rediit in Africam anno eodem ante 26 nouembris, ut ex Cod. can. Eccl. Afric. titulo, c. 137, liquet: eaque dubio procul occasione uiso Hieronymo, epistolam de qua agitur, afferendam accepit, hoc ipso anno; non subsequenti. Quippe epistole initio, cum Hieronymus excusat quod Innocentius anno preterito quasi nequaquam in Africam reuersurus, ipsius ad Augustinum scripta non sumpserit, indicat unam et alteram Innocentii peregrinationem in Oriente: quarum prima, siquidem Innocentius de suo in Africam reditu incertus erat, non eadem est cum illa quam an. 419 Africane synodi auctoritate suscepit. Neque recte Baronius iis ex uerbis Hieronymi colligit epistolam anno sequenti a legatione Innocentii datam fuisse.



CCIII.---Scripta forte circa an. 420.

Epistola ducentesima tertia ad Largum eo tempore scripta est, quo ille res prosperas ante expertus, uersabatur in aduersis, potestque ad annum circiter 420 reuocari; siquidem Largus iste, qui dominus insignis et prestantissimus salutatur, quique Eximietatis titulo donatur, haud immerito creditur idem cum eo, qui proconsulatum in Africa gerebat annis 415, 418 et 419.



CCIu.---Scripta circa hoc tempus.

Ducentesimam quartam ad Dulcitium tribunum et iussionum imperialium in Donatistas executorem, constat ex n. 4 et 9 datam fuisse paulo ante libros contra Gaudentium: quod opus aduersus Donatistas postremum emisit Augustinus circiter annum 420.



CCu.---Scripta forte uersus an. 420.

Dubitare uix licet, quin ducentesima quinta epistola Consentio eidem, cui contra Mendacium liber, atque eodem ferme tempore scripta fuerit. Is enim cui liber ille circiter annum , 420 compositus nuncupatur, uiuebat inter Priscillianistas, qui per id tempus Hispaniam infestabant, multaque legenda miserat Augustino, ut in eiusdem libri exordio dicitur, agens de mendacii usu ad illorum retegendam heresim, quam periuriis etiam adhibitis occultare ipsi solerent. In hac autem epistola testatur Augustinus missam sibi fuisse epistolam a Consentio, et insuper in alia chartula questiones illas, ad quas modo respondet. Ubi epistole nomine significare uidetur scripta prolixiora, quibus postea in lib. contra Mendacium respondit, tarditatem rescriptorum suorum ibidem excusans. Deinde in hominem apud Hispaniam constitutum, atque inde in Africam confugere cogitantem conuenit egregie, quod hic cap. 1, n. 1, testatur Augustinus, optare quidem se uidere Consentium, sed quietioribus et tranquillioribus rebus humanis, ut id honeste caritatis sit potius, quam moleste necessitatis. Porro in c. 4, n. 18, meminit scripti a se libri de Fide et Operibus, qui liber est anni 413.



CCuI.---Scripta circa hoc tempus.

Ducentesima sexta est ad ualerium, illum ipsum comitem, cui primus de Nuptiis liber circiter initium anni 419 transmissus fuit. Ad idem fere tempus pertinere uidetur isthec epistola, qua sic ipsi scribit Augustinus, quasi iam ante in ipsius amicitiam et familiaritatem receptus.



CCuII.---Scripta an. 421, aut paulo post.

Ducentesima septima ad Claudium, cum quatuor contra Iulianum libris transmissa est. Porro hi libri editi sunt sub annum 421, non citius, cum Augustinus  in libro 1, c. 7, loquatur de Hieronymo quasi iam defuncto, hic autem an. 420, die 30 septemb., obierit.



CCuIII.---Scripta forte uersus an. 423.

Si epistola ducentesima octaua, que Felicie data est, cum CCIX ad Celestinum comparetur, uenit in mentem exorta scandala, quibus uirgo illa ex Donatistarum schismate ad Ecclesie unitatem conuersa perturbabatur, posse in Antonium episcopum referri; qui nimirum Antonius prefectus Fussalensi plebi, que ex Donatistis redierat ad Catholicam communionem, huic Ecclesie prauis suis moribus peruerse adeo consulebat, ut eius regimine sententia episcoporum priuatus fuerit. Que, nos coniectura si non fallit, pertinet epistola ad annum circiter 423.



CCIX.---Scripta forte ineunte an. 423.

Ducentesima nona ad Celestinum, initio pontificatus ipsius data intelligitur ex n. 1, ubi pontifici gratulatur Augustinus de ipsius electione citra ullum plebis Romane discidium peracta. Porro Celestinus proxime successit Bonifacio; cuius obitum Baronius anno assignat 423, octauo cal. nouembris, diem scilicet ex Anastasii fide, annum autem non alia auctoritate statuens, nisi quod Prosper et Marcellinus in Chronicis, successoris ipsius ingressum eodem hoc anno referant: cum euenire tamen potuerit, ut Bonifacio sub anni 422 finem defuncto Celestinus nonnisi anno 423 fuerit subrogatus. Et uero in iisdem Chronicis ante Honorii imperatoris obitum, qui in mensem augustum anni 423 incidit, Celestini pontificatus exordium consignatur. Ad hec Bonifacii pontificatum trium annorum et mensium aliquot spatio definiunt magno consensu prisci recentioresque, Latini et Greci scriptores; si exceperis Nicephorum, cuius non tanta est fides; et nonnullas Prosperi editiones, in quibus Bonifacio pontifici tribuuntur anni quatuor: que facile cum aliis conciliantur, si annum quartum non plenum intelligamus. Exstat in Corbeiensi codice ante centum et mille annos exarato series Romanorum pontificum in uigilio desinens, que Celestino quidem annos 9, mens. 10 et dies 6 adscribit: Bonifacio autem annos tantum 3, mens. 8 et dies 6. Porro Bonifacius ad pontificatum assumptus fuit die 29 decemb. an. 418. Itaque ad anni 422 finem reuocari potest eius obitus, necnon Celestini successoris ipsius electio; que forte ad insequentem annum idcirco relata est in Chronicis, quod paucis ante ipsius initium diebus facta fuerit.



CCX.---Scripta forte circa hoc tempus.

Non tenuis suspicio est, epistolam ducentesimam decimam ad Felicitatem et Rusticum scriptam esse occasione tumultus in sanctimonialium sodalitio exorti; cuius compescendi gratia subsequentem epistolam ad sanctimoniales misit Augustinus.



CCXI.---Scripta circa hoc tempus.

Ducentesima undecima Sanctimonialibus data, posterior est Carthaginensi collatione legibusque deinceps in schismaticos promulgatis. Quandoquidem Ecclesia tum maxime de Donatistis in unitate gaudebat, ex n. 4. Nec sane multo ante an. 424. Quippe non recens obierat Augustini germana soror eiusdem monasterii preposita, ex n. 4, que tamen, narrante Possidio cap. 26, uidua Deo seruiens multo tempore usque in diem obitus sui preposita ancillarum Dei uixit.



CCXII.---Scripta circa an. 423.

Sub finem epistole ducentesime duodecime de Stephani martyris reliquiis, que an. 416 per Orosium Ierosolymis redeuntem, iuxta Marcellini Chronicum, primo in Occidentem aduecte fuerunt, sic ad Quintilianum loquitur Augustinus: quas, ait, non ignorat sanctitas uestra, sicut et nos fecimus, quam conuenienter honorare debeatis. Ubi, nostra quidem opinione, indicat memoriam eiusdem S. Martyris apud Hipponem exstructam. Atqui in c. 8, lib. 22 de Ciuitate Dei, cui scribendo uersus finem an. 426, incumbebat, isthec uerba leguntur: Nondum est biennium ex quo apud Hipponem-regium cepit esse ista memoria, etc. Quapropter epistolam hanc circiter an. 425 scriptam arbitramur.



CCXIII.---Scripta 26 septembris 426.


Acta ecclesiastica in designando Augustini successore Eraclio confecta, que hic epistole ducentesime decime tertie loco exhibentur, diei et Consulum notam preferunt.



CCXIu, CCXu.---Scripte circa Pascha an. 426, aut 427.

Epistole ducentesima decima quarta, et ducentesima decima quinta, ad ualentinum Adrumetini monasterii abbatem, eodem tempore conscripte intelliguntur ex primis earum uerbis, illa paulo ante Pascha, hec paulo post idem festum, anni Christi non quidem 418, quod Baronio uisum fuit. Nam prolixior ad Sixtum epistola, de qua in epistolis hisce duabus agitur, cuiusue epistole non recta interpretatione emerserant quedam inter Adrumetinos monachos contentiones, non citius exeunte eodem anno 418 dictata est; sed an. 426 aut 427: quandoquidem liber de Gratia et Libero Arbitrio, cum quo simul transmisse sunt, uti patet ex epistola CCXu, n. 2, uix potest uel tardius reponi; cum in Retractationum libris circiter annum 427 elaboratis recenseatur: uel citius, cum in iisdem Retractationibus locum una cum libro de Correptione et Gratia ad eosdem monachos postremum teneat.



CCXuI.---Scripta paulo post duas superiores.

Cum uero in superioribus litteris petiisset Augustinus, ut Florus qui tumultus auctor fuisse dicebatur, ad se ueniret, eo perlubenter et absque cunctatione ulla ad ipsum pergente, ualentinus epistolam hic ducentesimam decimam sextam rescripsit, ex n. 6.



CCXuII.---Scripta sub idem tempus.

De ducentesima decima septima ad uitalem epistola, unum liquidum est; eam Pelagiana heresi iam ante condemnata prodiisse: alterum uerisimile admodum; scilicet posteriorem quoque esse epistolis CCXIu et CCXu, in quibus inter scriptiones contra Pelagianos emissas et instruendis Adrumetinis monachis perutiles non profertur. Nempe cum in libro de Gratia et Libero Arbitrio, cap. 7 et subsequentibus fuisset ab Augustino copiose assertum, ex Dei dono ipsum bone uoluntatis fideique initium prouenire, hoc permotus uitalis  contradicere cepit, et testimoniis ex Philipp. 2 et ex Psal. 36, in eodem libro, cap. 16, adhibitis respondere, ut patet in hacce epistola, n. 1 et 4. Porro uersiculum Psal. 36, quem in libro de Libero Arbitrio tantummodo indicarat Augustinus, urget hic explicatque contra uitalem; tum etiam ipsum ex Ecclesie precibus, quod argumentum in dicto libro cap. 14, leuissime tetigerat, operosius refellit. De ceteris uero tam multis testimoniis et argumentis ad eamdem causam eque pertinentibus, quia satis superque illic explicata erant, nichil mirum est si tractandum hic non curauit.



CCXuIII.---Scripta forte eodem tempore.

Subiicimus hoc loco epistolam ad Palatinum, in qua dum eum Augustinus hortatur, ut ne spem bene uiuendi collocet in propriis uiribus, ipsa quippe oratio dominica, inquit, n. 3, admonet te, quod indigeas adiutorio Domini tui. Et post ea, ab illo, ait, pete ut perficiatur a quo datum est ut inciperetur. Tum adducit testimonia ex Philipp. 2, et Psal. 36, uti in epistola superiore ad uitalem: que suadere possint utramque epistolam pertinere ad idem tempus.



CCXIX.---Scripta sub an. 426 aut 427.

De etate epistole ducentesime decime none, ab Augustino aliisque tribus Africanis episcopis ad Gallicanos Proculum et Cylinnium directe occasione Leporii, consule adnotationem in hanc epistolam.



CCXX.---Scripta circa exeuntem an. 427.

Epistola ducentesima uigesima ad Bonifacium, data est tempore belli in ipsum tanquam in imperii perduellem illati. Hinc enim Augustinus initio significat fideliorem litterarum suarum perlatorem quam Petrum, nunquam potuisse reperire. Et n. 2 ait litteras ipsi in suis periculis nunquam mitti potuisse propter periculum perlatoris. Et ne ad eos, inquit, ad quos nollem, epistola mea perueniret. Gestum est hoc bellum consulatu  Hierii et Ardaburii, id est an. 427, inuidia Felicis magistri militum, iuxta Prosperum in chronico, uel proditione Aetii comitis, iuxta Paulum diaconum in hist. Miscel. lib. 44, cum Bonifacium Occidentalis Libye principatu potitum, et apud Africam potentia auctum animo ferret iniquiori. Unde Augustinus n. 5, sic Bonifacio loquitur, Iustam quidem dicis habere te causam, cuius iudex ego non sum, etc. Et oblata quidem sumere debuisti, ut eis utereris ad pietatem; non autem negata uel delegata sic querere, ut propter illa in istam necessitatem perducereris. Neque referenda uidetur epistola longe ultra finem an. 427, cum nullam querelam Augustinus moueat de uandalorum irruptione, qui subsidio uocati a Bonifacio, penetrarunt in Africam anno 428, mense maio.



CCXXI-CCXXIu.---Scripte an. 427 et 428.

Quoduultdei epistole due, Augustinique ad eas rescripta eiusdem sunt temporis et argumenti, nisi quod priores ad an. forte 427 pertinent, posteriores ad an. 428. Certe in ea que ordine est CCXXIu, testatur Augustinus libros duos Retractationum, quos anno 427, uel ut serius 428, emisit in publicum, iam esse antehac absolutos.



CCXXu.---Scripta an. 428 aut 429.

Prosperi epistola, hic ordine ducentesima uigesima quinta, scripta fuit per id tempus quo Arelatensi ecclesie preerat Hilarius ex n. 9. Hic porro in locum Honorati octo uel nouem diebus ante sacra Epiphania defuncti suffectus est, anno 428, aut 429, ut patet ex nota ad eamdem epist.



CCXXuI.---Scripta eodem tempore.

Ducentesima uigesima sexta, que Hilarii laici est, transmissa fuit simul cum superiore, ut hic testatur Hilarius n. 10. Unde utrique, Prospero Hilarioque, simul respondit Augustinus, nuncupato ambobus libro de Predestinatione Sanctorum.



CCXXuII.---Scripta post Pascha, anno forte 428 aut 429.

Ducentesimam uigesimam septimam ad Alypium senem nullus dubitauerit referendam esse ad annum circiter 429. Nisi forte quis alium hic ab Alypio Thagastensium episcopo subintelligendum putet, aut Senis nomine non significari primatem: quem titulum Alypio episcopo in epistola CCXXIu, ad Quoduultdeum data anno 428, nondum tribuebat Augustinus, ipsum fratrem duntaxat appellans.



CCXXuIII.---Scripta sub an. 428 aut 429.

Ducentesima uicesima octaua ad Honoratum Thiauensem episcopum scripta est, cum uandali hostes impenderent, ex Possidio, cap. 30.



CCXXIX-CCXXXI.---Scripte sub finem uite Augustini forte an. 429.

Dario comiti epistolam ducentesimam uigesimam nonam scripsit Augustinus sub ultimam senectutem, ex n. 1. uenerat in Africam Darius procuraturus pacem, non ut eam per sanguinem quereret, sed ne cuiusquam sanguis quereretur, legatione missus, ex n. 2, atque ut malis que ad quemdam calamitatum apicem  increuerant, sicuti Darius ipse in epistola CCXXX, n. 3, rescribit, remedium finemque afferret. Quo in negotio quid profecisset indicans, Si non exstinximus bella, inquit, certe distulimus. Quo uero hec referri possint, preter Bonifacii uandalorumque bellum nichil occurrit aliud extrema Augustini etate, aut saltem ab anno 421, quem haud dubie annum non precessit isthec Darii legatio: quandoquidem Enchiridion de fide, spe et caritate, quod opusculum non citius dicto anno editum fuit, ad Darium nunc temporis cum epistola CCXXXI, n. 5, legendum transmittitur. Narrat reipsa Procopius in lib. 1 de bello uandalico, nonnullos ex Bonifacii amicis Carthaginem nauigantes Placidie iussu ipsum conuenisse: tumque Aetii in Bonifacium fraude detecta, iurasse Placidiam sese equam Bonifacio fore si eum ad auertendam rei Romane in Africa stragem inclinarent. Hinc uero Bonifacium recessisse a uandalis, qui Hipponem-regium, quo sese ille bello uictus receperat, obsederunt. De hac Hipponis-regii obsidione, Bonifacio intra urbem recepto, scribit etiam Possidius, cap. 28, addens S. Augustinum tertio obsidionis mense febribus decubuisse, et ultima egritudine exerceri cepisse.



EPISTOLAE QUARTAE CLASSIS, Quarum tempus minus compertum.

Relique sunt epistole numero triginta nouem, in Classe quarta comprehense, quibus proprium certumque locum prescribere ex etate haudquaquam licuisset. Nam facile quidem intelliguntur scripte omnes Augustino iam episcopo: pauce uero in illis sunt, que definiti paulo amplius temporis characterem gerant. Scilicet suspicio est Honorii ipsius leges contra idola anno 399, aut alias an. 408 sancitas indicari in CCXXXII ad Madaurenses epistola n. 3, his uerbis: uidetis certe simulacrorum templa partim diruta, partim clausa, partim in usus alios commutata; ipsaque simulacra uel confringi, uel incendi, etc., atque ipsas huius seculi potestates . . . . contra eadem simulacra . . . . impetus suos legesque uertisse. Tum que ad Pascentium diriguntur, prodiisse Augustino nondum sene; quando se ipse in CCXXXuIII, n. 1, etate ac dignitate Pascentio inferiorem profitetur: sed eo tamen tempore, quo S. Doctor fame celebritate iam clarissimus euaserat, uti ex eadem epist., n. 8, apparet. Denique ad ultimos Augustini annos pertinere CCL, ad Auxilium, apud quem de sententia in Classicianum ab eo lata sic expostulat n. 2: En adsum, senex a iuuene, et episcopus tot annorum a collega necdum anniculo paratus sum discere. Itemque CCLIX ad Cornelium, et CCLXIX ad Nobilium, in quibus se prouectiorem etatem degere significat. Has ergo aliasque longe minus explorati temporis epistolas uisum est habita argumenti ratione sic ordinare, ut primum locum occuparent que Christiane fidei hostes, Paganos, Manicheos, Priscillianistas, Arianos spectant: tum demum que ad recte informandos mores conferunt, officioseque aliquot S. Doctoris littere succederent.





[NOTA.]

Ex his nemo non uidet, si modo rem tantisper expendat, quantum in recte ordinandis Augustini Epistolis opere consiliique a nobis positum sit, quantum diligentie, ut studiosorum labores pro modulo leuaremus. Hunc ordinem passim quidem ex certa, aut sane quam maxime probabili ratione; sed tamen aliquando ex coniecturis, aut ex mutuo earumdem Epistolarum inter sese nexu et consecutione, aliquando etiam ex eruditorum hominum qui hac de re scripserunt auctoritate instituimus: rati in his rebus ualere plurimum id generis argumenta, ubi certa et explorata nos deficiunt. Nobis hic operam nostram uenditare non est animus: quin imo proprie inscientie conscii, in errata non pauca, que eruditorum censuram mereantur, nos incidisse inficiari non audemus. Et uero ea, quamprimum a beneuolis lectoribus exposita fuerint, et libenter agnoscemus, et quantocius emendare satagemus. uerum illud citra iactantie notam polliceri non ueremur, nouum hunc ordinem a nobis constitutum, qualiscumque tandem sit, longe conducibiliorem esse, quam antehac usu receptum: nec leui rei litterarie fructu ac fenore compensatum iri incommodum, quod ex futura illa mutatione nonnulli opponebant. Faxit Deus, ut id ex sententia contingat pro uotis nostris, et laborem hunc nostrum lectores equi bonique consulant.


PP. Bened.

 Ab exacta PP. Benedictinorum editione, Reu. Godefridus Besselius, monasterii Gottwicensis in Germania abbas, geminas Augustini epistolas in codicibus Mss. inuenit, quas prefatione adornatas edidit uindobone 1732, quasque Iacobus Martin, Maurinus, cum noua prefatione, monitisque ac adnotationibus, Parisiis uulgauit 1734. Grauis profecto momenti est huiuscemodi adinuentum; sed, ne priorum editionum ordo misceatur, utramque epistolam non numero notantes peculiari, numero quem sequuntur uoculam Bis prefiximus, ut uidere est post epistt. CXXXIu et CCII.


M.





PRAEFATIO REuERENDISSIMI GODEFRIDI BESSELII, MONASTERII GOTTWICENSIS ABBATIS, EDITIONI uIENNENSI PRAEFIXA.


AD ERUDITUM LECTOREM In predictas Epistolas.

I. Animas hominum e nichilo a Deo creari, ac singulas singulis hominibus infundi, hodie certissima sententia et catholica ueritas est, de qua nulli orthodoxo dubitare impune liceat. Enimuero de hac magni momenti questione sub initium seculi quinti non idem omnes catholice Ecclesie doctores sentiebant, id quod quammaxime ex plusculis magni Aurelii Augustini operibus liquet, que hac super controuersia ad diuersos exarauit. Celebriora ex his hunt Libri quatuor de anima et eius origine scripti sub finem anni Christi 419, quorum primus est ad Renatum monachum, alter ad Petrum presbyterum, reliqui duo ad uincentium uictorem, qui tot scribendorum libellorum Augustino ansam et occasionem prebuerat. Rem ipsius Augustini uerbis damus, qui libro II Retractationum, cap. 56, hec habet: Eodem tempore quidam uincentius uictor in Mauritania Cesariensi inuenit apud Hispanum quemdam presbyterum Petrum, nonnullum opusculum meum, ubi quodam loco de origine anime hominum singulorum, utrum ex illa una primi hominis, ac deinde ex parentibus propagentur; an sicut illi uni, sine ulla propagatione singule singulis dentur, me nescire confessus sum: uerumtamen scire animam non corpus esse, sed spiritum. Et contra ista mea ad eumdem Petrum scripsit ille duos libros, quos mihi de Cesarea Renatus monachus misit. Quibus ego lectis, responsione mea quatuor reddidi, unum ad Renatum monachum, et duos ad eumdem uictorem. Sed ad Petrum, quamuis habeat libri prolixitatem, tamen epistola est, quam nolui a tribus ceteris separari. In iis autem omnibus, in quibus multa necessaria disseruntur, defendi de origine animarum que singulis hominibus dantur, cunctationem meam, et multos errores, atque prauitates presumptionis eius ostendi. Hec Augustinus de suis quatuor libris de Anima et eius Origine.

II. uerum non intra hos tantum libros serius editos ac euulgatos constitit perquisitio Augustini, quin etiam ad eruditissimum Hieronymum insignem dedit librum de Origine anime hominis, in quo uarias recensens de ortu anime sententias, cupit doceri que potissimum consectanda sit, et qua ratione aduersus impium Pelagianorum dogma defendi possit ea, quam ille  in quadam epistola suam esse indicauit, singulas scilicet animas nouas nascentibus fieri. Scriptum hunc librum anno 415, uerno tempore, censent eruditissimi nostri Benedictini e Congregatione S. Mauri, in noua, eaque politissima candidissimaque editione Operum S. Augustini t. II, Epist. 166. De hoc libro ita ipse Augustinus lib. II Retract., cap. 45, disserit: Scripsi etiam duos libros ad Hieronymum presbyterum sedentem in Bethleem; unum de Origine anime hominis, alterum de sententia Iacobi apostoli, ubi ait: »Quicumque totam legem seruauerit, offendat autem in uno, factus est omnium reus« ; de utroque consulens eum. Sed in illo priore questionem, quam proposui, ipse non solui: in posteriore autem, quid mihi de illa soluenda uideretur, ipse non tacui; sed utrum hoc approbaret etiam ille, consului. Tum subdit Augustinus, quid ad hanc consultationem suam Hieronymus responderit, queque consecuta sint:  Rescripsit autem, inquit modestissimus Doctor, laudans eamdem consultationem meam, sibi tamen ad respondendum otium non esse, respondit. Ego uero, quousque esset in corpore, hos libros edere nolui, ne forte responderet aliquando, et cum ipsa responsione eius potius ederentur. Illo autem defuncto ad hoc edidi priorem; ut qui legit, admoneatur aut non querere omnino quomodo detur anima nascentibus, aut certe de re obscurissima eam solutionem questionis huius admittere, que contraria non sit apertissimis rebus quas de originali peccato fides catholica nouit in paruulis, nisi regenerentur in Christo, sine dubitatione damnandis: posteriorem uero ad hoc, ut questionis, de qua ibi agitur, etiam que nobis uisa est, solutio ipsa noscatur.

III. Porro cum episcopus Optatus de hoc eodem delicato ac spinoso argumento ad Renatum supra laudatum Cesaream Mauritanie litteras dedisset, et creationem singularum animarum acriter defendisset, eodem Renato et quodam Muresse petentibus, idem S. Augustinus amplam ad Optatum epistolam rescripsit a medio anno 418, in qua pro more suo acute ac perspicue Optato demonstrat, quid de anime origine certum sit et exploratum, quid iure in dubium uocetur, satagendumque esse in hac controuersia, ut salua sit inprimis fides, qua Ecclesia catholica credit, nullum hominem ex Adamo nasci, nisi uinculo damnationis obstrictum, neminemque inde liberari, nisi renascendo per Christum. Significat eidem preterea, se ad Hieronymum de hac questione non breuem librum scripsisse: Consulens, inquit, eum, et petens ut prius me doceat, et tunc ad me mittat quos doceam. Qui liber meus, pergit Augustinus, ut non doctoris, sed inquisitoris et potius discere cupientis, apud me legi potest: mitti uero uspiam non debet, uel cuiquam foras dari, nisi cum rescripta, Domino adiuuante, percepero; id quod ille sentit, promptissime ac libentissime defensurus, si me docere potuerit quomodo anime non ex Adam ueniant, et tamen ex illo iustam sortem damnationis inueniant, nisi ad remissionem peccatorum renascendo perueniant. Absit enim ut credamus, uel animas paruulorum in lauacro regenerationis falsam accipere peccatorum mundationem, uel Deum esse, aut aliquam naturam quam non condidit Deus, illius, ex qua mundantur, inquinationis auctorem. Donec ergo aut ille rescribat, aut ego, si Deus uoluerit, aliquo modo discam, si nullam de illa peccatrice originem ducit, que causa sit anime subeundi originale peccatum, quod necesse est esse in omnibus paruulis; et quo eam nec Deus cogit insontem, quia peccandi auctor non est, nec ulla mali natura, quia non est, nichil tale audeo predicare. Concludit Epistolam suam Augustinus his uerbis: Hec sicut potui, non quidem ad me datis, sed tamen ad carissimos nostros Sanctitatis tue litteris, non peritia quem desiderasti, sed sollicita dilectione respondi, etc.

Iu. Hec cum ab Augustino accepisset Optatus, biennii inducias iniit, nec Augustino grauissimis aliis scriptoribus obruto molestior esse uoluit. uerum cum intra illud temporis spatium, Hieronymi ad Augustini de anime origine consultationem responsum aduenisse haudquaquam dubitaret, atque adeo Augustinum eo loco iam esse crederet, ut certam ferre sententiam super controuersa questione posset, tandem alteram ad eumdem epistolam perscripsit. Periit quidem ea  Optati epistola, sed eius argumentum ex ipsius Augustini responsione nullo negotio cognoscimus. Itaque ex hac aperte constat primo, non tantum de illo consultationis libro, deque Hieronymi ad eum responso; sed etiam patet, Optatum eius rei quam Augustinus ab Hieronymo quesiuit, inuentionem auidissime cupiisse. Secundo, Optatum grauiter apud Augustinum fuisse conquestum de nescio quot senibus et a doctis sacerdotibus institutis uiris, quos ad sue modicitatis intelligentiam assertionemque ueritate plenissimam  reuocare non potuerit; itaque se nouellum rudemque doctorem, tantorum ac talium episcoporum traditiones timuisse corrumpere, et conuertere homines in meliorem partem ob defunctorum iniuriam formidasse. Tertio, Optatum eiusque sequaces in eo precipuum suum Achillem collocasse, quod, nisi singule hominum anime crearentur, Deus dici non posset fecisse homines, et facere et facturus esse, neque aliquid esse in celis aut in terra, quod non ipso constiterit et constet auctore; atque inde sequi, traducis et propaginis patronos negare esse opus Dei animas nostras. Quarto, opinionem illam de propagatione animarum per traducem, Optato uisam fuisse inuentionem nouam, et inauditum dogma. Postremo, Optatum ab Augustino precise uoluisse et contendisse, ut unum horum definiret: utrum anime cetere ex illo uno homine, sicut corpora per propagationem, an sine propagatione, sicut illius unius , a Creatore singulis singule fiant. Hec precipua Optatiane ad Augustinum epistole capita fuerunt, ad que summa modestia, iudicio ac eruditione hic, ut infra liquebit, respondit.

u. Summa Augustiniane  epistole eo redit, ut suam de origine anime ignorantiam aperte ac demisse confiteatur, nec certum quid in hac controuersia quidquid uisum fuerit Optato aliisque, statui posse autumet; dum certa, perspicua, nullique fraudi obnoxia ex diuinis Scripturis testimonia in medium afferantur, id quod a negantibus traducem hactenus haudquaquam prestitum sit. Ceterum, ad consultationem suam nullum adhuc ab Hieronymo responsum tulisse se, neque se librum consultationis sue sine hoc euulgare audere: Ne ille, inquit, qui mihi fortasse, ut desidero, responsurus est, interrogationem meam disputatione operosissima elaboratam, sine sua responsione que adhuc desperanda non est, per manus hominum notitiamque diffundi iure succenseat; idque iactantius quam utilius fecisse me iudicet, quasi ego potuerim querere quod ille non potuerit enodare, cum forsitan possit, idque dum faciat exspectandum sit. Ad calcem epistole Optatum, quantum potest admonet, ut quam cautissime, pelagianam heresim deuitet, cum de animarum origine siue cogitat, siue iam disputat; ne ipsi surripiat esse credendum, ullam prorsus animam, nisi unius mediatoris, non ex Adam trahere originale peccatum generatione deuinctum, regeneratione soluendum.

uI. Hactenus recensita omnia D. Augustini de origine anime scripta typis iam in publicum prodierunt, si duas modo epistolas excipias, quas ultra primam typis iam uulgatam, Augustinum ad Optatum episcopum scripsisse discimus ex S. Fulgentio, qui lib. 3 de ueritate Predestinat. et Grat., cap. 18, ita ait: In tribus quoque epistolis, quas ad Optatum episcopum de hac questione composuit  disputatione refulget non minus copiosa quam profunda, et eo magis laudabili, quia congrua temperie moderata. Cum igitur estate proxime elapsa pro Religiosis nostris iunioribus in re litteraria ac antiquarum membranarum intelligentia melius ac solidius informandis, euocato in adiutorium ad monasterium nostrum R. P. Bernardo Pezio, uiro pluribus iam titulis de re litteraria optime merito, ac tot iam doctis Operibus claro, omnes bibliothece  nostre codices attentissime excuteremus, preter alia complura, que Deo propitio uitam largiente, cum orbe erudito suo tempore communicabimus, feliciter quoque tanquam thesaurus in agro absconditus e tenebris eruta fuit secunda hec ad eumdem Optatum Epistola, que omnes uiros doctos et eruditos huc usque latuit, et fortassis in solo  codice bibliothece nostre Gottwicensis exstat. Exaratus is est in membranis seculi minimum duodecimi in-folio , et signatus nunc post instauratam bibliothecam nostram litt. G. N. 10. Ex quo illustre hoc cimelium exprompsimus, et  totius Ecclesie ac reipublice litterarie commodo euulgandum duximus.

uII. In eodem porro codice post secundam ad Optatum Epistolam, superest nobis alia eque inedita eiusdem Augustini ad Petrum et Abraham, quos Hipponensis Presul dominos dilectissimos et sanctos filios uocat, quos et audiuit sic instituisse uitam, qua Deo seruiebant, ut ad legendum sua aduersus Pelagianos Ethnicosque scripta uacarent. Ex quibus intelligimus, hunc Petrum et Abraham uel monasticen coluisse, uel certe relicto seculari strepitu, priuatam sacratioribusque pietatis studiis dicatam uitam ruri  degisse. His, cum pluscula ex Augustino quesiissent, rescripsit sanctissimus Doctor, pluribus opusculis suis, aut ad omnia, aut pene ad omnia se iam respondisse. Princeps uero questio Petri et Abrahami fuerat  utrum paruuli, qui nichil male uiuendo addiderunt ad originale peccatum, si ante susceptum Baptismum decedant, a Deo condemnentur; id quod S. Augustinus tam in hac Epistola, quam alibi incunctanter constanterque affirmat. Si enim paruuli, ait, cum baptizantur, non inaniter dicitur, sed ueraciter agitur, ut inter credentes habeantur, unde etiam noua proles ore Christianorum omnium nuncupantur; profecto si non crediderint, condemnabuntur; ac per hoc, quia nichil ipsi male uiuendo addiderunt ad originale peccatum, potest eorum merito dici in illa damnatione minima pena, non tamen nulla. Docet deinde uir summus, quidquid hominum per concupiscentiam seminatur, opus esse ut renascatur. Quia, inquit, etsi de renatis parentibus nascitur, non potest huic prestare generatio carnalis, quod illis non prestitit nisi regeneratio spiritualis: sicut non solum de oleastri, sed etiam de oliue semine non nascitur, nisi oleaster, quamuis olea non sit oleaster.

Postremo tradit, quo modo et ratione cum Gentilibus, qui diuinarum Scripturarum auctoritatem haudquaquam agnoscunt, agendum sit, ut ad fidem christianam recte feliciterque traducantur: ac denique largius disserit de famigeratissimo suo de Ciuitate Dei opere, cuius quartus decimus liber, inquit, si Dominus uoluerit, enodatas habebit omnes, quas mihi proposuistis in uestra epistola questiones.

Ex quibus una constat hanc Augustini Epistolam ante annum 420 exaratam fuisse, cum librum decimum quartum de Ciuitate Dei eodem hoc anno ediderit. Sed de his plura uide in Prefatione ad tomum uII editionis Benedictine Operum sancti Augustini. Nobis in hanc ineditarum hactenus Augustini Epistolarum bigam satis dissertum uidetur, tollendaque demum manus de tabula, ne, quod aiunt, prologus longior quam argumentum euadat. Id nullum adhuc monemus, hanc posteriorem S. Augustini Epistolam in nostro Gottwicensi codice inscribi de Natura et Origine Anime, cum rectius inscribenda fuisset, de Penis Paruulorum qui sine Baptismo decedunt, quod et nos in huius editionis fronte retinendum putauimus, tametsi haudquaquam nos lateat, quanta horum duorum articulorum uicinitas in presenti controuersia Augustini sit. Sed hoc tanti non est, ut eruditum et Augustinianarum Epistolarum cupidum Lectorem longius detineamus.





PRAEFATIO D. IACOBI MARTIN IN EASDEM EPISTOLAS.

Quantum in Ecclesie, reique litterarie commodum cedant dierum ac noctium euigilati emensique labores in euolutandis ueteribus archiuorum chartis, intimisque forulorum recessibus indagandis ac perlustrandis, demonstrant bine iste Diui Augustini iamiam reperte Epistole: horum enim duntaxat ope thesaurus, quem hodie in Gallia publici iuris facimus, nobis defossus est. Qui quidem eo est habendus pretiosior, quod ab eo tempore quo celeberrima illa Benedictina Operum Augustinianorum editio Parisiis prodiit, nulla nos spes tenebat Africani, imo Christiani orbis, Doctoris scripta alia reperiendi, quam ea que tunc temporis typis mandata sunt: enimuero doctissimi Editores impigerrime desudarunt, cum ut Gallicanorum, uaticanorum, Belgicorum, Anglicanorum, aliorumque undequaque accersitorum, aut saltem propriis in locis peruolutorum codicum manuscriptorum copia, Augustinum ad pristinum nitorem restituerent, tum ut eiusdem eximii Presulis lucubrationes ineditas, si que inueniri possent, in lucem emitterent: cumque ea in re tantam nauassent operam, quanta maior uix esse posset, nichil nobis ad spem ostendebatur, quo earum scriptionum iacturam resarciremus, quas a Doctore nostro elaboratas fuisse constanter scimus, queque tamen temporis inuidia, aut bibliothecarum prefectorum incuria ad nos usque non peruenerunt.

Sed ecce, quod felix, faustum fortunatumque sit, Reuerendissimus Dominus Godefridus Besselius, abbas Gottwicensis monasterii, dum immortalem sibi gloriam parat, non solum in edibus incendio uniuerso depastis in integrum reficiendis, sed etiam in iunioribus monachis pereque ad scientiam, atque ad regularem disciplinam probe instituendis, opportune Bernardum Pez in Germania clarissimum monachum ad se uocat, ut alumnis suis fastidium, quod in legendis uetustarum membranarum apicibus frequentissime occurrit, leuaret, minueretque. Cum autem Bernardus Pez is sit, cui genus omne litterarum characterumue peruium est, quique scripta queuis non ex opinione, sed ex ueritate estimare apprime nouit, ubi primum in codicem decimi tertii circiter seculi, qui binas istas Epistolas continebat incidit, confestim margaritarum reconditarum pretium deprehendit, doctissimoque Abbati auctor est, ut eas breui cum Ecclesia communicet: quod maturius certe actum est; nam anno proxime elapso  utraque Epistola prefatione diserta, uariisque ornata magnificis celaturis, uindobone  typis mandata est.

uerum celeritas isthec nostratibus parum profuit; uix enim unum alterumue Epistolarum Augustinianarum exemplar e Germania ad nos euectum asportatumque est. Unde ansam consiliumque cepimus eas iterum prelo subiiciendi: et ne Gallia his se tantisper orbatam spoliatamque fuisse queratur, imo potius ut sic secum optime actum esse existimet, prouisum est ut Parisina nostra editio emendatior, ornatior, uberiorque, prodeundo sustineret famam Parisinarum aliarum editionum que Patriam consecrant, quasque certatim nationes extere aut accersere aut imitari gestiunt, ambiuntque. Quapropter diu multumque excitata est animaduersio et diligentia nostra, ipse Epistole frequentissime lecte atque expense, quin etiam scriptura scriptureque uestigia ac ductus frequentissime a nobis expressa, atque, ut ita dicam, decocta et recocta sunt;

1o Ut exploratum compertumque haberemus, istas lucubrationes non e spuria atque adulterina officina, sed ex genuino Augustini museo manasse. Qua in re cura omnis nostra breui abiecta est, simulque summa  letitia affecti sumus; quippe utramque Epistolam non solum in Possidii Indiculo consignatam, sed etiam Epistolam ad Optatum a D. Fulgentio memoratam, plurimumque probatam fuisse inuenimus.

2o Ut lectiones quasdam antiquarii festinatione, negligentia, oscitantiaue aut imperitia corruptas uitiatasque, non quidem emendaremus ; sed ut genuinas lectiones meditatione atque animi exercitatione aliunde petitas auspicaremur, indeque ad infimam paginam indigitaremus; ut Epistolas integras inoffenso pede decurrere liceret.

3o Ut sua cuique Epistole admonitio preuia instrueretur, ac utriusque Epistole summa in fronte affigeretur, nec non breuiores notule, que pro integrarum sectionum compendio essent, e regione concinnarentur.

4o Ut plurimos harumce Epistolarum locos cum aliis supparibus hinc inde collectis conferremus, quo Diui Presulis mentem quiuis posset facillime expiscari.

5o Ut Epistolas istas in capitulationes, capitulationes uero in uarias sectiones, prout sensus rerumque argumentum postulabat, claritatis ergo multiplicaremus, distingueremusque, ac earumdem capitulationum et sectionum numericas notas in marginibus per ordinem distribueremus.

6o Ut quidquid difficile inter legendum occurreret, obseruationibus criticis, historicis, chronologicisque illustraremus, atque elucidaremus: quin etiam sicubi a Magistris in his que ad rem nostram spectant, erratum est, moneremus, erroresque pro uirili parte emendaremus.

7o Tandem ut omnia et singula sic componeremus institueremusque ut bine iste Epistole ex elimata illa et percelebri Benedictina officina exire uiderentur: eam enim ob oculos semper habuimus, laboremque nostrum ad ipsius normam direximus confecimusque. An suscepta opera e sententia successerit, uiderint eruditi; ac si quid peccatum est, condonent: sin uero quid boni offendunt, deincepsque D. Augustini Operum Collectioni e sudore nostro quid ornatus perfectionisue accedit, id omne uel in sanctissimum Episcopum, qui exercitationum nostrarum argumentum suppeditauit, aut potius in Deum optimum maximum refundant, a quo est omne datum optimum, et omne donum perfectum .

Quanti autem faciendus sit codex Gottwicensis, nedum e binis istis, quas solus suppeditat, Epistolis apparet, uerum etiam ex quatuor optimis uariantibus lectionibus, quarum ope genuinus fragmenti Hieronymiane septuagesime octaue Epistole textus restituitur: omnes enim ille lectiones si ad diligentis critices regulas expenduntur, utraque manu excipiende sunt; ac proinde tum quid laudis manus ac solertia librarii mereatur, tum quam accuratus fuerit codex antiquus quo librarius ipse usus est, testantur. Nec sententie nostre aduersantur qui interdum occurrunt lapsus; eiusmodi enim errores sepius casu, quam uoluntate ac negligentia, fiunt, ut peritissimi quique norunt.

Non hic prolixiori utemur oratione, ut Epistolis Augustinianis animos gratiamque hominum conciliemus; utramque enim sat superque commendat et argumenti dignitas, et modus tractandi res, et recondite doctrine copia, et prestantissimi Scriptoris nomen: ubique autem aut quid discas, aut quomodo discas, aut qui melior fias inuenies. Porro si uulgarium auctorum fragmenta tanto studio terra marique requiruntur, tanto labore colliguntur, ac tanto pretio comparantur atque asportantur; quanto maiori ardore, animo, et uoluntate ambe iste, eeque integre complectende sunt, ab eximio illo Pastore conscripte,  cuius nomen instar toties laudis est!

Hoc autem unum lectorem monitum uolumus, nunquam nos a Gottwicensi codice transuersum unguem discessisse, nisi quoad ordinem, quo ibi Epistole Augustiniane exhibentur. Illic enim ordine prepostero prima secundum locum, et uicissim secunda primum obtinet. Nos uero potissimum tempus, quo confecte sunt, attendentes, utrique propriam sedem restituimus.

Sciscitabitur forsitan aliquis, quod qualeue sit monasterium e cuius tabulario Epistole Augustini in perennem Reipublice Christiane gloriam emerserunt: que hanc in rem tribus abhinc mensibus a supra laudato clarissimo uiro Bernardo Pez acceperim, de uerbo ad uerbum exscribam.

Monasterium Gottwicense est longe amplissimum ac in Germania celeberrimum, situm ad dexteram Danubii, sex circiter milliaribus supra uindobonam, in altissimo sed amenissimo monte. uid. Annales Mabillonii sec. XI, quo a S. Altmanno episcopo Patauiensi fundatum et amplissime dotatum fuit. Cum anno circiter decimo septimo huius seculi in cineres abiisset, a  Reuerendissimo Domino Godefrido Besselio, qui nunc maxima cum laude tam restitute discipline regularis, quam reducte doctrine ac eruditionis fama preest, adeo feliciter instauratum est, ut nulli Ordinis nostri in Europa monasterio quidquam de splendore, amplitudine ac elegantia concedat. Germanice uocatur Gottweig, medio euo Gottwic, uel monasterium S. Marie in Gottwic, nonnunquam Kottwic. Ita passim codices Mss. in bibliotheca Gottwicensi, quam mox laudatus D. Abbas bonis litteris ita locupletauit, ut in Germania nullam monasticam bibliothecam nouerim, que ei comparari mereatur. Plura de hoc loco breui accipies ex Chronici Gottwicensis tomo II. Nam Tomus I, qui e prelo iam emersit, ea duntaxat que rem antiquariam ac precipue diplomaticam spectant, complectitur. Hoc primo tomo nichil magnificentius, augustius, ac eruditius hactenus in Germania excusum scio, eoque nulla Gallie bibliotheca paulo melior carere poterit. Eius auctor est idem reuerendissimus D. Abbas Godefridus, cuius etiam sumptibus hoc luculentissimum opus typis commendatum est.





ADMONITIO EIUSDEM IN EPISTOLAM CLXXXIu BIS.

Petrus et Abraham, quibus isthec Epistola inscripta est, haud dubie erant monachi; id enim D. Augustinus sub sermonis initium satis innuit, Sic eos inquiens instituisse uitam qua Deo seruirent, ut sibi ad legendum uacaret. Petrus autem, nisi ualde fallor, ipsissimus est, de quo sic habet Cassiodorus, de Institut. diuin. Litt., cap. 8: Petrus abbas Tripolitane prouincie, sancti Pauli Epistolas exemplis opusculorum beati Augustini subnotasse narratur, ut per os alienum sui cordis declararet arcanum: que ita locis singulis competenter aptauit, ut hoc magis studio beati Augustini credas esse perfectum: mirum est enim sic alterum ex altero dilucidasse, ut nulla uerborum suorum adiectione permixta, desiderium cordis proprii complesse uideatur. Istud opus hactenus ineditum, exstat uenetiis in bibliotheca Sancti Marci, cum hoc titulo: Commentarius in Pauli Epistolas ex Libris Augustini, Petro Tripolitano adscriptus; quod, inquit Cl. Mabillonius, non facile asseruerim. Ut ut sit hac de re, in dubium tamen reuocari  non potest, uere ne Epistola ista Augustini sit, cum eius mentionem faciat Possidius in Indiculo.

Illam ineunte anno circiter 417. scriptam esse autumamus, quia infra cap. 2, num. 5, decimum quartum librum de Ciuitate Dei in manibus habere, dum eam scribit, testatur S. Augustinus: porro hunc ipsum librum laudat cap. 14 libri 1 contra aduersarium Legis et Prophetarum, adeoque incipiente anno 420. Certum est enim tunc temporis libros contra aduersarium Legis prodiisse: paulo ante igitur prodierat decimus quartus liber de Ciuitate Dei. Cum autem per integrum annum 418, initiumque anni subsequentis infinitis propemodum negotiis distractum fuisse Augustinum compertum habeamus; uix credibile est ea tempestate illum ultimam manum libro 14 de Ciuitate Dei imponere potuisse; ac proinde superest ut id peregerit uertente anno 417, atque ut pubescente eodem anno has litteras confecerit.





ADMONITIO EIUSDEM IN EPISTOLAM CCII BIS.

Dum anno 418 et quidem mense septembri, ut patet ex actis cum Emerito, Augustinus Cesaream profectus in supradicto oppido remoraretur, quo eum iniuncta sibi a uenerabili papa Zozimo, Apostolice sedis episcopo, ecclesiastica necessitas traxerat , perlate sunt littere Optati quibus significabat angi se circa anime originem; utrum ea per propagationem ex anima a Deo creata, atque Adamo indita descenderet, anue singulis hominibus singulas de nouo Deus crearet, nosse cupiens. Attamen in ultimam hanc opinionem, uti uidetur, concesserat ; deque eodem argumento quoddam ediderat opusculum, necnon litteras ad amicos quosdam suos familiarissimos destinatas; que cum perlate essent Cesaream, ipsi Augustino illic adhuc uersanti tradite sunt a famulo Dei, cui nomen Renato; qui sanctum Doctorem tantopere ad respondendum instigauit, ut hoc recusare, quamuis rebus aliis tunc occupatus, nequaquam posset . uidetur quoque in epistola sua optasse ipsemet Optatus de sancti Doctoris sententia super ea re certior fieri . Augustinum preterea ad id induxit Muressis quidam Optati necessarius, qui tunc Cesaream ueniens, se quoque super eodem argumento litteras ab Optato accepisse dicebat; rogabatque Augustinum, ut quid ea de re sentiret, uel  uoce, uel scripto sibi aperiret, quo illud posset Optato significare . Dedit itaque litteras ad ipsum Optatum sanctus Doctor, Cesarea, quod satis declarant ille uoces cum in eodem oppido remoraremur, iam profectus. De proposita autem difficultate illi rescripsit, non habere se quod certo statuat, propter argumenta que in utramque partem faciebant: id tantummodo cauendum esse ne quis hacce questione abutens, de peccato originali, quod constans et catholicum dogma est, uellet ambigere; atque ita Pelagii Celestiique nouam heresim imprudens admitteret, quam recenti memoria damnarant Concilia et Romani antistites Innocentius ac Zozimus; quorum epistolas, saltem postremi huius, ne forte ad Optatum necdum peruenissent, simul mittebat. Non contentus fuit procul dubio hac responsione idem Optatus; illi siquidem Augustinus preterea duas Epistolas, que temporum iniuria intercidere, super eodem argumento misit. Laudat Fulgentius  eruditionem atque ingenii uim eam, qua cum in hisce tribus epistolis, tum in aliis quibusdam suis operibus, questionem illam sanctus Doctor excusserat: sed eiusdem inprimis modestiam predicat, utpote que eum deterruit, ne de re pereque graui et abstrusa quidquam decerneret. Cuius questionis, ait, profunditatem sibi imperscrutabilem cernens, nullam uoluit  huius rei definitam proferre sententiam; incongruum prorsus existimans aliquid affirmare sine dubitatione uelle, quod alter posset contraria responsione conuellere .

Hec forsan fusius, ast certe quam breuissime potuimus referre uisum est: quia inde perspicue euincitur Epistolam sequentem secundam earum esse, quas Optato episcopo de animarum origine ab Augustino datas fuisse asserunt, plurisque faciunt Possidius ac Fulgentius: cum eo tamen discrimine, ut Possidius quidem duas , Fulgentius  uero tres ad Optatum epistolas adscribat. Utri fides habenda sit, penes lectorem esto iudicium: certe spectati illi scriptorum Augustinianorum editores, Tillemontius quoque, aliique eruditissimi uiri Fulgentium sequuntur. Id unum hac in parte annotare opere pretium est; uidelicet Possidium recensendo epistolas ad Optatum directas, ipsas aduersus Priscillianistas scriptas esse diserte docere.

Hanc autem epistolam uel labente anno 419, uel potius ineunte 420, exaratam esse arbitramur; Augustinus enim, num. 1, significat se ad Optatum rescribere post quinque ferme annos euolutos, ex quo in Orientem miserat librum non presumptionis, sed consultationis sue. Oppido liber in Orientem missus, ipsissima est Epistola 166 Augustiniana ad Hieronymum per Orosium transmissa. Qui quidem Orosius paulo ante mensem iulium anni 415 ex Africa in Palestinam appulerat, utpote qui iisdem anno et mense Hierosolymis in disputationem aduersus Pelagium descendit: proindeque sub initium anni laudati ex Africa eum soluisse necesse est.

Quo autem potissimum tempore Epistola prima ad Optatum, que inter editas 190 est, scripta fuerit, non ita liquido apparet. Dom. Dubois eam mensi circiter augusto anni 418 affigit, idque a ueritate perquam alienum est: nam Augustinus eam scribere non potuit, nisi postquam Carthagine Cesaream aduenisset; quod nonnisi mense septembri accidisse certum est. Imo uero hanc epistolam tantummodo post suum Cesarea secessum texuisse se Augustinus his uerbis monet, cum in supradicto oppido remoraremur. Huc collimant tot et tanta negotia, que sanctus Doctor dum Cesaree uersaretur, intra paucos dies tractauit ac confecit; queque ipsi impedimento erant, quominus adiiceret animum ad scribendas litteras nullo pacto urgentes, neque ad se pertinentes. Quin etiam ueri admodum simile est Augustino, dum Cesarea Hipponem rediret, eamdem epistolam parare non licuisse quia, ut ipsemet testatur, per quas totas terras intentionem eius huc atque illuc, que ingerebantur sensibus diuersa raptarent. His adducti rationibus Epistolam primam ad Optatum, que inter Augustinianas 190 est, ante mensem nouembrem anni 418 scribi non potuisse; imo uero eam, cum doctorum uenia, post Epistolas 191, 192 et 193 reiiciendam esse existimamus: siquidem hisce tribus postremis epistolis respondere Augustini plurimum intererat; ac idcirco etiamnum festinationis sunt plene. Epistolam uero 190 non, aliqua necessitas, sed amicorum gratia extorsit; proindeque ad tempus opportunum et uacuum eam transferre consentaneum est.

Rursus ex Augustini Epistola 190 mox laudata, c. 7, num. 20, quin etiam ex eiusdem sancti Presulis Epistola 166, c. 4, n. 8, exploratum habemus, Marcellinum ab Hieronymo sciscitatum fuisse, quid de animarum origine sentire oporteret, post acceptam ea de questione D. Augustini responsionem. Porro ex Augustini Epistola 143 certissime constat, ad Marcellinum hanc ipsam Augustini responsionem non peruenisse, nisi anno duntaxat 412, adeoque Marcellinum eodem tantum anno Hieronymo scribere potuisse; ac proinde Marcellino non fuisse responsum abs Hieronymo, nisi anno ad summum 413. Preter ius ueritatis ergo, mea quidem sententia, Hieronymi ad Marcellinum responsio que eiusdem Epistola 78, apud Augustinum uero 165 a CII. cum Hieronymianis, tum  Augustinianis Editoribus, necnon a Dom. Dubois anno 410 affigitur. Ad ueritatem propius quidem, non tamen proxime, accedit eruditissimus Tillemontius, qui eam anno 411 uel 412 consignat.

Quis autem fuerit Optatus ille episcopus, ad quem Augustinus epistolas istas direxerit, plane incompertum est. Certe liquet eum non fuisse celebrem illum Optatum Mileuitanum, qui scriptis suis Donatistas confodit, quantumuis id codex Gottwicensis luculenter referat: e uiuis enim dudum Optatus ille Mileuitanus excesserat, atque iam anno 396 beatissimus Seuerus de condiscipulatu Augustini Mileuitane Ecclesie preerat, ipsique usque ad annum 426 prefuit, ut patet ex Epistolis 31 et 213 sanctissimi nostri Presulis.

Ex his liquido constat doctissimos uiros Dom. Ludouicum Ellies Dupin in notis ad cap. 215 diei prime Collationis Carthaginensis, necnon Dom. Theodoricum Ruinart, Hist. Persecut. uandal. pag. 297, falso asserere Seuerum Mileuitanum episcopum paulo ante laudatam Collationem e uiuis excessisse; cum Gesta eiusdem Collationis disertis uerbis referant, illum diu ante Collationem obseruasse, atque exspectasse; sed tunc ob infirmitatem egritudinemque domum discessisse, non uero decessisse. Certe spectatissimi operum diui Augustini Editores nostram sententiam propugnant Prefat. tom. 2 in ordine chronologico Epistolarum 109 et 110. Imo eruditus Ruinartus loco citato secum ipse pugnat: laudat enim synodum Mileuitanam anno 416 habitam, cui Seuerus interfuit, ut liquet ex Epistolis inter Augustinianas 175, 176, 181; at isthec synodus quarto a Collatione Carthaginensi anno duntaxat acta est.

Coniicit Baluzius, , in notis ad Collationem Carthaginensem, Optatum quem querimus, eum esse qui eidem Collationi Carthaginensi adfuit, quique in Gestis diei prime episcopus plebi uesceritane dicitur. uerum plebs uesceritana in Numidia erat; contra uero plebem, quam regebat Optatus noster, alteram e tribus Mauritaniis incoluisse uerba eiusdem Optati hisce Augustini epistolis interiecta insertaque demonstrant.

Si fides est domino Dubois, Optatus erat episcopus Tubulensis, is a quo Augustinus Epistola 185 iubet comitem Bonifacium breuiculum Collationis accipere. Sed auctor sententiam suam nullis argumentis fulcit, nec unde eam hauserit indicat. Nil mirum; falsam esse ipsa Augustini epistola euidenter adstruit: nam Optatus ille de quo ibidem agitur, anno 411 Collationi Carthaginensi, et anno 412 concilio Zertensi interfuit; proindeque iam a plurimis annis dignitatem episcopalem obtinebat, cum epistole Augustini ad Optatum conscripte sunt. Optatus uero, qui nobis negotium facessit, ex Epist. 202 bis, n. 7, se ipse nouellum rudemque doctorem uenditat. Insuper Augustinus in Epist. 185 monet Bonifacium, ut accipiat de Ecclesia Sitifensi breuiculum Collationis, si Optatus non habet; proindeque innuit Optatum de quo loquitur, in Numidia uitam degere solitum esse, cum potius in Mauritania inquiri eum debere probatum sit.

In amici cuiusdam doctissimi animo suspicio insidet, Optatum nostrum fuisse quidem Mileuitanum episcopum, sed secundum nomine, magni Optati Mileuitani successorem: sicque standum esse iudicio Gottwicensis librarii, qui disertis uerbis Optatum episcopum Mileuitanum appellat. uerum isthec suspicio ex dictis ruit; per totos enim Augustini episcopatus annos, nullus Seuero excepto Mileuitanam sedem occupauit. Adde quod Seuerus iste, Augustino semper coniunctissimus, doctrine atque amicitie sancti Presulis constanter adhesit  : e contrario Optatus quamdiu potuit, eam qua bene, qua male impugnauit.

Accedit quod plebs subiecta Optato quem nosse cupimus, intra Mauritanie, non uero Numidie, fines inclusa erat. Mauritania autem illa non erat Cesariensis:  alioquin Optatus concilio quod Cesaree habebatur, cum ipsius scripta in eam urbem allata sunt, adfuisset; ac quod ab Episcopis Cesariensibus per litteras petebat, a concilii Patribus ipse coram commodius postulasset.

Nec Mauritania illa Sitifensis erat: nullum enim huiusce prouincie episcopum Pelagianorum condemnatio latere poterat; omnes enim Mauritanie Sitifensis sacerdotes, utpote Numide, Augustino Numida duce, ad profligandos hereticos conspirabant. Optatus uero, ex Augustini Epistola 190, n. 22, res tanti momenti  ignorabat, aut ignorare poterat.

Superest igitur, ut Optati diecesis in Mauritania Tingitana sita esse debuerit, adeoque in extrema illa Africe parte, que ab Hispania freto Gaditano disiuncta est, queque populis duntaxat barbaris incolebatur; quod optime quadrat cum querimonia in Epist. 202 bis, num. 7, deplorata, de rustica et minus instructa clericorum turba, que Optato molestias generauerat in his rebus, in quibus a doctis sacerdotibus fuerat instituta.





SYLLABUS CODICUM AD QUOS RECOGNITAE SUNT SANCTI AUGUSTINI EPISTOLAE. [1Kb]


i.

MANUSCRIPTI CODICES Cum nota singulis hic deinceps designandis indita.
a.	Codices bibliothece monasterii S. Albini Andegauensis.
aa.	Monasterii S. Arnulfi Metensis.
a.	RR. PP. Augustinianorum maioris conuentus Parisiensis.
b.	Beccensis cenobii.
bl.	Belgici codices, seu uariantes lectiones ex illis Louaniensium Theologorum cura decerpte.
bn.	Ex bibliotheca monasterii S. Benigni Diuionensis.
bt.	S. Bertini in Belgio codex perantiquus, unde eruta est CXCIII ad Mercatorem Epistola, que nunc primum prodit.
bg.	Mss. domini Bigot, Rotomagensis.
c.	Cenobii Casalis Benedicti.
cc.	Cisterciensis Abbatie.
cs.	Codex uetus RR. PP. Cisterciensium S. Crucis in Ierusalem in Urbe, ex quo hic primum editur XXIX ad Alypium Epistola.
cl.	Mss. Bibliothece Colbertine.
cb.	Corbeiensis monasterii codices, plerique ante annos 800 aut 900 scripti.
ct.	Cenobii de Cultura apud Cenomanos.
e.	Excerptorum Eugypii codices duo Mss. Germanensis et Corbeiensis.
f.	Floriacensis bibliothece Mss.
fl.	Codex Corbeiensis ante annos circiter 500 scriptus, qui Flori seu Bede uulgati collectionem in Epistolas Apostoli complectitur.
fs.	Mss. Bibliothece S. Mauri Fossatensis.
ff.	Collegii Fuxensis apud Tolosates.
g.	Gemmeticensis monasterii.
gg.	S. Germani a pratis codices optime note.
gu.	Collegii Geruasiani apud Parisios codex amplus et elegans.

Ex bibliotheca domini Ioly, prec. eccl. Paris
l.	Laudunensis ecclesie codices antiquissimi.
mr.	Domini Maran, archid. eccl. Tolos.
m.	Monasterii S. Michelis in periculo maris.
n.	Nauarrici Gymnasii Parisiensis membraneum exemplar amplissimum.
p.	Codex corticeus, qui olim Narbonensis ecclesie fuit, nunc est illustris familie Phimarconensis: quo ex codice prodeunt XLII et XLu, due perbreues ad Paulinum Epistole, antehac inedite
r.	Regie bibliothece Mss.
rm.	Remensis ecclesie.
s.	Ecclesie Syluanectensis.
sb.	Sorbonici collegii.
t.	Bibliothece Telleriane.
tt.	Theodericensis monasterii.
th.	Thuanee bibliothece.
u.	uaticani codices, quorum nobiscum communicate sunt uariantes lectiones, collecte olim per selectos uiros, qui post editionem a Louaniensibus adornatam, castigandis denuo S. Augustini operibus Clementis uIII auctoritate incumbebant.
uu.	Bibliothece S. uedasti Atrebatensis.
u.	S. uictoris Parisiensis.
ud.	uindocinensis Abbatie.

EDITI CODICES.
Am.	Liber Epistolarum S. Augustini an. 1493 excusus opera Ioannis de Amerbach ciuis Basileensis.
Bad.	Editus per Iodocum Badium Ascensium, Parisiis, an. 1515.
Er.	Desiderii Erasmi cura recensitus, impressusque Frobenianis typis Basilee, an. 1528.
Lou.	Ad Louaniensium Theologorum recensionem excusus typis Plantinianis Antuerpie, an. 1576.






S. AURELII AUGUSTINI HIPPONENSIS EPISCOPI EPISTOLAE SECUNDUM ORDINEM TEMPORUM NUNC PRIMUM DISPOSITAE, ET QUATUOR IN CLASSES DIGESTAE *

Classis I continet epistolas quas scripsit nondum episcopus, ab anno Christi uidelicet 386 ad 395.---II, quas episcopus ante collationem Carthaginensem cum Donatistis habitam, et ante detectam in Africa Pelagii heresim scripsit, ab anno 396 ad 410.---III, quas scripsit reliquo uite tempore, ab anno 411 ad 430.---Iu, nonnullas ipso etiam episcopo scriptas complectitur, quarum tempus minus compertum.



PRIMA CLASSIS.



EPISTOLA PRIMA [* 1Kb]  . Consilium aperit Augustinus suorum librorum de Academicis, et Hermogenianum sententiam rogat de eo quod sub finem tertii libri de iisdem philosophis pro nuntiauit.


HERMOGENIANO AUGUSTINUS.

1. Academicos ego, ne inter iocandum quidem, unquam lacessere auderem: quando enim me tantorum uirorum non moueret auctoritas, nisi eos putarem longe in alia, quam uulgo creditum est, fuisse sententia? Quare potius eos imitatus sum quantum ualui, quam expugnaui, quod omnino non ualeo. uidetur enim mihi satis congruisse temporibus, ut si quid sincerum de fonte Platonico flueret, inter umbrosa et spinosa dumeta potius in pastionem [1 1Kb] paucissimorum hominum duceretur, quam per aperta manans, irruentibus passim pecoribus, nullo modo posset liquidum purumque seruari. Quid enim conuenientius pecori est, quam putari animam corpus esse? Contra huiusmodi homines opinor ego illam utiliter excogitatam Dei ueri  artem atque rationem. Hoc autem seculo cum iam nullos uideamus philosophos, nisi forte amiculo [2 1Kb] corporis, quos quidem haud censuerim dignos tam uenerabili nomine, reducendi mihi uidentur homines  in spem reperiende ueritatis: ne id quod  eradicandis altissimis erroribus pro tempore accommodatum fuit, iam incipiat inserende scientie impedimento esse.

2. Tantum enim tunc uariarum sectarum studia flagrabant, ut nichil metuendum esset nisi falsi approbatio. Pulsus autem quisque illis argumentis ab eo quod se firmum et inconcussum tenere crediderat, tanto constantius atque cautius aliud querebat, quanto et in moribus maior erat industria, et in natura rerum atque animorum altissima et implicitissima latere ueritas sentiebatur. Tanta porro nunc fuga laboris et incuria bonarum artium, ut simul atque sonuerit, acutissimis philosophis esse uisum nichil posse comprehendi, dimittant mentes et in eternum obducant. Non enim audent uiuaciores se illis credere, ut sibi appareat quod tanto studio, ingenio, otio, tam denique multa multiplicique doctrina, postremo uita etiam longissima Carneades inuenire non potuit. Si uero etiam aliquantum obnitentes aduersus pigritiam, legerint eosdem libros, quibus quasi ostenditur nature humane denegata perceptio; tanto torpore indormiscunt, ut nec celesti tuba euigilent.

3. Quamobrem cum gratissimum habeam fidele iudicium tuum de libellis meis, tantumque in te momenti ponam, ut nec error in tuam prudentiam, nec in amicitiam simulatio cadere possit, illud magis peto diligentius consideres, mihique rescribas utrum approbes quod in extremo tertii libri suspiciosius fortasse quam certius, utilius tamen, ut arbitror, quam incredibilius putaui credendum. Equidem quoquo modo se habeant ille littere, non tam me delectat quod, ut scribis, Academicos uicerim , quam quod mihi abruperim odiosissimum retinaculum, quo ab philosophie  ubere desperatione ueri, quod est animi pabulum, refrenabar.



EPISTOLA II [* 1Kb]  . Zenobio desiderium exponit suum, ut disputationem inter se ceptam, inter se finiant.

ZENOBIO  AUGUSTINUS.

1. Bene inter nos conuenit, ut opinor, omnia que corporeus sensus attingit, ne puncto quidem temporis eodem modo manere posse, sed labi, effluere et presens nichil obtinere, id est, ut latine loquar, non esse. Horum itaque perniciosissimum amorem, penarumque plenissimum, uera et diuina philosophia monet frenare atque sopire; ut se toto animus, etiam dum hoc corpus agit, in ea que semper eiusdem modi sunt, nec peregrino pulchro placent, feratur atque estuet. Que cum ita sint, et cum te uerum ac simplicem, qualis sine ulla sollicitudine amari potes, in semetipsa mens uideat, fatemur tamen congressum istum atque conspectum tuum, cum a nobis corpore discedis, locisque seiungeris, querere nos, eoque dum licet cupere. Quod profecto uitium, si te bene noui, amas in nobis; et cum omnia bona optes karissimis et familiarissimis tuis, ab hoc eos sanari metuis. Si autem tam potenti animo es, ut et agnoscere hunc laqueum, et eo captos irridere ualeas, ne tu magnus atque alius. Ego quidem quamdiu desidero absentem, desiderari me uolo. Inuigilo tamen, quantum queo, et enitor, ut nichil amem quod abesse a me inuito potest. Quocum officio commoneo te interim, qualiscumque sis, inchoatam tecum disputationem perficiendam, si cure nobismetipsis sumus. Nam eam cum Alypio perfici nequaquam sinerem, etiamsi uellet. Non uult autem. Non enim est humanitatis eius nunc mecum operam dare, ut in quam multis possemus litteris te nobiscum teneamus, nescio qua necessitate fugientem.



EPISTOLA III [** 1Kb]  . Nebridio respondet Augustinus immerito se ab ipso uocari beatum, qui tam multa ignoret. Qua in re sita sit uera beatitudo.

NEBRIDIO  AUGUSTINUS.

1. Utrum nescio quo, ut ita dicam; blandiloquio tuo factum putem, an uere ita se res habeat; incertum apud me est. Nam repente accidit, nec satis deliberatum est, quatenus debeat committi fidei. Exspectas  quid istuc sit. Quid censes? Prope persuasisti mihi, non quidem beatum esse me; nam id solius sapientis predium est; sed certe quasi beatum: ut dicimus hominem, quasi hominem in comparatione hominis illius quem Plato nouerat; aut quasi rotunda et quasi quadra ea que uidemus, cum longe ab eis absint que paucorum animus uidet. Legi enim litteras tuas ad lucernam iam cenatus; proxime erat cubitio, sed non ita etiam dormitio: quippe diu mecum in lecto situs cogitaui, atque has loquelas habui, Augustinus ipse cum Augustino: Nonne uerum est quod Nebridio placet, beatos nos esse? Non utique; nam stultos adhuc esse, nec ipse audet negare. Quid, si etiam stultis beata uita contingit? Durum quasi uero parua, uel alia ulla miseria sit quam ipsa stultitia. Unde ergo illi uisum est? an lectis illis libellis etiam sapientem me ausus est credere? Non usque adeo temeraria est letitia gestiens, presertim hominis cuius quanti ponderis consideratio sit, bene nouimus. Illud igitur est: scripsit quod nobis putauit dulcissimum fore; quia et illi dulce factum est quidquid posuimus in illis litteris, et scripsit gaudens, nec curauit quid committendum gaudenti calamo esset. Quid, si Soliloquia legisset? Letaretur multo exundantius, nec tamen reperiret plus aliquid, quod me appellaret, quam beatum. Cito ergo summum nomen effudit in me, nec sibi aliquid reseruauit quod de me letior asseueret. uide letitia quid faciat!

2. Sed ubi est ista beata uita? ubi? ubinam? [1 1Kb] O si ipsa esset, repelleret atomos Epicuri. O si ipsa esset, sciret nichil deorsum esse preter mundum. O si ipsa esset, nosset extrema sphere tardius rotari quam medium, et alia similia que similiter nouimus. Nunc uero quomodo uel qualiscumque beatus sum, qui nescio cur tantus mundus sit, cum rationes figurarum per quas est, nichil prohibeant esse, quanto quis uoluerit, ampliorem? Aut quomodo non mihi diceretur, imo non cogeremur confiteri corpora in infinitum secari, ut a certa uelut basi in quantitatem certam certus corpusculorum numerus surgeret? Quare cum corpus nullum esse minimum sinitur, quo pacto sinamus esse amplissimum, quo amplius esse non possit; nisi forte illud quod Alypio aliquando dixi occultissime, habet magnam uim: ut quoniam numerus ille intelligibilis infinite crescit, non tamen infinite minuitur, nam non eum licet ultra monadem resoluere; contra sensibilis  minui quidem infinite, sed infinite crescere nequeat. Et ideo fortasse merito philosophi in rebus intelligibilibus diuitias ponunt, in sensibilibus egestatem. Quid enim erumnosius quam minus atque minus semper posse fieri? Quid ditius, quam crescere quantum uelis, ire quo uelis, redire cum uelis, quousque uelis, et hoc multum amare quod minui non potest? Quisquis namque intelligit istos numeros, nichil sic amat ut monadem;  nec mirum, cum per eam fiat, ut ceteri amentur. Sed tamen cur tantus est mundus? poterat enim esse uel maior, uel breuior. Nescio: tale est enim. Et cur hoc loco potius quam illo? Nec in ea re debet esse questio, ubi quidquid esset, questio esset. Unum illud multum mouebat, quod infinite corpora secarentur. Cui fortasse responsum est, de ui contraria intelligibilis numeri.

3. Sed exspecta; uideamus quid sit hoc nescio quid, quod suggeritur menti: certe sensibilis mundus nescio cuius intelligibilis imago esse dicitur. Mirum autem est quod in imaginibus uidemus, quas specula referunt: nam quamuis ingentia specula sint, non reddunt maiores imagines, quam sunt corpora etiam breuissima obiecta. In paruis autem specillis, sicut in pupillis oculorum, etsi magna facies sese opponat, breuissima imago pro modo speculi formatur. Ergo et imagines corporum minui licet, si specula minuantur: augeri, si augeantur, non licet. Hic profecto aliquid latet, sed nunc dormiendum est. Neque enim Nebridio beatus querendo uideor, sed fortasse aliquid inueniendo. Id autem aliquid quid est? an illa ratiocinatio, cui tanquam unice mee blandiri soleo, et ea me nimis oblectare?

4. Unde constamus? Ex animo et corpore. Quid horum melius? uidelicet animus. Quid laudant in corpore? Nihil aliud uideo quam pulchritudinem. Quid est corporis pulchritudo? Congruentia partium cum quadam coloris suauitate. Hec forma ubi uera melior, an ubi falsa? Quis dubitet ubi uera est, esse meliorem? Ubi ergo uera est? In animo scilicet. Animus igitur magis amandus est quam corpus. Sed in qua parte animi ista est ueritas? In mente atque intelligentia. Quid huic aduersatur? Sensus. Resistendum ergo sensibus totis animi uiribus? Liquet. Quid si sensibilia nimium delectant? Fiat ut non delectent. Unde fit? Consuetudine iis carendi appetendique meliora. Quid si moritur animus? Ergo moritur ueritas, aut non est intelligentia ueritas, aut intelligentia non est in animo, aut potest mori aliquid in quo aliquid immortale est: nichil autem horum fieri posse Soliloquia nostra iam continent, satisque persuasum est; sed nescio qua consuetudine malorum territamur atque titubamus. Postremo etiamsi moritur animus, quod nullo modo posse fieri uideo, non esse tamen beatam uitam in letitia sensibilium, hoc otio satis exploratum est. His rebus fortasse atque talibus Nebridio meo si non beatus, at certe quasi beatus uideor: uidear et mihi; quid inde perdo, aut cur parcam bone opinioni? Hec mihi dixi: deinde oraui, ut solebam, atque dormiui.

5. Hec placuit scribere tibi. Delectat enim me quod mihi gratias agis, si nichil te quod in buccam uenerit celem; et gaudeo, quia sic tibi placeo. Apud quem igitur libentius ineptiam, quam cui displicere non possum? At si in potestate fortune est, ut hominem amet homo, uide quam beatus sim, qui de fortuitis tam multum gaudeo, et talia bona, fateor, desidero mihi ubertim accrescere. Fortune autem bona uerissimi  sapientes, quos solos beatos fas est uocari, nec timeri uoluerunt, nec cupi, an cupiri, tu uideris. Et belle accidit. Nam uolo me declinationis huius gnarum facias. Cum enim adiungo uerba similia, incertior fio. Nam ita est cupio, ut fugio, ut sapio, ut iacio, ut capio; sed utrum fugiri an fugi, utrum sapiri an sapi, sit modus infinitus, ignoro. Possem attendere iaci et capi, ni uererer ne me caperet, et pro ludibrio iaceret quo uellet, qui aliud iactum et captum, aliud fugitum, cupitum, sapitum esse conuinceret. Que item tria, utrum penultima longa et inflexa, an graui breuique pronuntianda sint, similiter nescio. Prouocauerim te ad epistolam longiorem; peto, ut paulo diutius te legam. Nam non queo tantum dicere, quantum uolupe est legere te.



EPISTOLA Iu [* 1Kb]  . Augustinus Nebridio, significans ei quantum profecerit in secessu, contemplatione rerum eternarum.

NEBRIDIO AUGUSTINUS.

1. Mirum admodum est, quam mihi preter spem euenerit, quod cum requiro quibus epistolis tuis mihi respondendum remanserit, unam tantum inueni que me adhuc debitorem teneret, qua petis ut tanto nostro otio, quantum esse arbitraris tecum, aut nobiscum cupis, indicemus tibi quid in sensibilis atque intelligibilis nature discernentia profecerimus. Sed non arbitror occultum tibi esse, si falsis opinionibus tanto quisque inseritur magis, quanto magis in eis familiariusque uolutatur, multo id facilius in rebus ueris animo accidere. Ita tamen paulatim ut per etatem proficimus. Quippe cum plurimum inter puerum et iuuenem distet, nemo a pueritia quotidie interrogatus se aliquando iuuenem dicet.

2. Quod nolo in eam partem accipias, ut nos in his rebus quasi ad quamdam mentis iuuentutem firmioris intelligentie robore peruenisse existimes. Pueri enim sumus, sed, ut dici assolet, forsitan belli, et non mali [1 1Kb] . Nam plerumque perturbatos et sensibilium plagarum  curis refertos mentis oculos illa tibi notissima ratiuncula in respirationem [2 1Kb] leuat, mentem atque intelligentiam oculis et hoc uulgari aspectu esse meliorem: quod non ita esset, nisi magis essent illa que intelligimus, quam ista que cernimus. Cui ratiocinationi utrum nichil ualide inimicum sit, peto mecum consideres. Hac ego interim recreatus, cum Deo in auxilium deprecato, et in ipsum, et in ea que uerissime uera sunt attolli cepero, tanta nonnunquam rerum manentium presumptione compleor, ut mirer interdum illa mihi opus esse ratiocinatione, ut hec esse credam, que tanta insunt presentia, quanta sibi quisque sit presens. Recole tu quoque; nam te fateor huius rei esse diligentiorem, ne quid forte nesciens rescriptis adhuc debeam. Nam mihi non facit fidem  tam multorum onerum, que aliquando numeraueram, tam repentina depositio: quamuis te accepisse litteras meas non dubitem, quarum rescripta non habeo.





EPISTOLA u [* 1Kb]  . Augustinum Nebridius deplorat, quod nimium interpelletur ciuium negotiis ab otio contemplationis.

AUGUSTINO NEBRIDIUS.

Itane est, mi Augustine, fortitudinem ac tolerantiam negotiis ciuium prestas, necdum tibi redditur illa exoptata cessatio? Queso, qui te tam bonum homines interpellant? Credo qui nesciunt quid ames, quid concupiscas. Nullusne tibi est amicorum, qui eis amores referat tuos? nec Romanianus, nec Lucinianus [1 1Kb] ? Me certe audiant. Ego clamabo, ego testabor te Deum amare, illi seruire atque inherere cupere. uellem ego te in rus meum uocare, ibique acquiescere. Non enim timebo me seductorem tui dici a ciuibus tuis, quos nimium amas, et a quibus nimium amaris.





EPISTOLA uI [** 1Kb]  . Scribit Nebridius uideri sibi memoriam sine phantasia esse non posse; tum etiam phantasie uim non a sensu, sed a se potius imagines rerum habere.

AUGUSTINO NEBRIDIUS.

1. Epistolas tuas perplacet ita seruare ut oculos meos. Sunt enim magne, non quantitate, sed rebus, et magnarum rerum magnas continent probationes. Ille mihi Christum, ille Platonem, ille Plotinum sonabunt. Erunt igitur mihi, et ad audiendum propter eloquentiam dulces, et ad legendum propter breuitatem faciles, et ad intelligendum propter sapientiam salubres. Curabis ergo quod tue menti sanctum bonumue fuerit uisum, me docere. His autem litteris respondebis, cum de phantasia et memoria subtilius aliquid disputaris. Mihi enim ita uidetur, quod quamuis non omnis phantasia cum memoria sit, omnis tamen memoria sine phantasia esse non possit. Sed dicis: Quid, cum recordamur nos intellexisse, aut cogitasse aliquid? Contra hec ego respondeo, et dico propterea hoc euenisse, quia cum intelleximus uel cogitauimus corporeum ac temporale aliquid, genuimus quod ad phantasiam pertinet: nam aut uerba intellectui cogitationibusque nostris adiunximus, que uerba sine tempore non sunt, et ad sensum uel phantasiam pertinent: aut tale aliquid intellectus noster cogitatione passus est, quod in animo phantastico [2 1Kb] memoriam facere potuisset. Hec ego inconsiderate ac perturbate, ut soleo, dixi: tu explorabis, et falso reiecto, ueritatem in litteris conferes.

2. Audi aliud: cur, queso te, non a se potius quam a sensu phantasiam habere omnes imagines dicimus? Potest  enim, quemadmodum animus intellectualis ad intelligibilia sua uidenda a sensu admonetur potius quam aliquid accipit, ita et phantasticus animus ad imagines suas contemplandas, a sensu admoneri potius quam aliquid assumere. Nam forte inde contingit, ut ea que sensus non uidet, ille tamen aspicere possit: quod signum est, in se et a se habere omnes imagines. De hac re quoque quid sentias, respondebis.



EPISTOLA uII  . Augustinus questionem utramque a Nebridio motam discutit. Memoriam sine phantasia esse posse. Animam sensibus non usam carere phantasiis. Obiectio resoluitur.

NEBRIDIO AUGUSTINUS.



CAPUT PRIMUM.---Memoriam sine phantasia esse posse.

1. Proemio supersidam, et cito incipiam quod me iamiamque uis dicere, presertim non cito desiturus. Memoria tibi nulla uidetur esse posse sine imaginibus uel imaginariis uisis, que phantasiarum nomine appellare uoluisti: ego aliud existimo. Primum ergo uidendum est non nos semper rerum pretereuntium meminisse, sed plerumque manentium. Quare, cum sibi memoria preteriti temporis uindicet tenacitatem; constat eam tamen partim eorum esse que nos deserunt, partim eorum que deseruntur a nobis. Nam cum recordor patrem meum, id utique recordor quod me deseruit, et nunc non est: cum autem Carthaginem, id quod est, et quod ipse deserui. In utroque tamen generum horum, preteritum tempus memoria tenet. Nam et illum hominem, et istam urbem, ex eo quod uidi, non ex eo quod uideo, memini.

2. Hic tu fortasse queris: Quorsum ista? presertim cum animaduertas utrumlibet horum non posse in memoriam uenire, nisi uiso [1 1Kb] illo imaginario. At mihi satis est sic interim ostendisse, posse dici earum etiam rerum, que nondum interierunt, memoriam. uerum quid me adiuuet, facito intentus accipias. Nonnulli calumniantur aduersus Socraticum illud nobilissimum inuentum, quo asseritur, non nobis ea que discimus, ueluti noua inseri, sed in memoriam recordatione reuocari; dicentes memoriam preteritarum rerum esse, hec autem que intelligendo discimus, Platone ipso auctore, manere semper, nec posse interire, ac per hoc non esse preterita: qui non attendunt illam uisionem esse preteritam, qua hec aliquando uidimus mente; a quibus quia defluximus, et aliter alia uidere cepimus, ea nos reminiscendo reuisere, id est, per memoriam. Quamobrem si, ut alia omittam, ipsa eternitas semper manet, nec aliqua imaginaria figmenta conquirit, quibus in mentem quasi uehiculis ueniat, nec tamen uenire posset, nisi eius meminissemus, potest esse quarumdam rerum sine ulla imaginatione memoria.



CAPUT II.---Animam sensibus non usam carere phantasiis.

3. Iam uero quod tibi uidetur anima etiam non usa  sensibus corporis corporalia posse imaginari, falsum esse conuincitur isto modo. Si anima priusquam corpore utatur ad corpora sentienda, eadem corpora imaginari potest, et melius, quod nemo sanus ambigit, affecta erat antequam his fallacibus sensibus implicaretur, melius afficiuntur anime dormientium quam uigilantium, melius phreneticorum quam tali peste carentium; his enim afficiuntur imaginibus, quibus ante istos sensus uanissimos nuntios afficiebantur: et aut uerior erit sol quem uident illi, quam ille quem sani atque uigilantes; aut erunt ueris falsa meliora. Que si absurda sunt, sicuti sunt, nichil est aliud illa imaginatio, mi Nebridi, quam plaga inflicta per sensus, quibus non, ut tu scribis, commemoratio quedam fit ut talia formentur in anima, sed ipsa huius falsitatis illatio, siue, ut expressius dicatur, impressio. Quod sane te mouet, qui fiat ut eas facies formasque cogitemus quas nunquam uidimus, acute mouet. Itaque faciam quod ultra solitum modum hanc epistolam porrigat; sed non apud te, cui nulla est pagina gratior, quam que me loquaciorem apportat tibi.

4. Omnes has imagines, quas phantasias cum multis uocas, in tria genera commodissime ac uerissime distribui uideo: quorum est unum sensis rebus impressum, alterum putatis, tertium ratis. Primi generis exempla sunt, cum mihi tuam faciem, uel Carthaginem, uel familiarem quondam nostrum uerecundum  , et si quid aliud manentium uel mortuarum rerum, quas tamen uidi atque sensi, in se animus format. Alteri generi subiiciuntur illa que putamus ita se habuisse uel ita se habere, uelut cum disserendi gratia quedam ipsi fingimus nequaquam impedientia ueritatem, uel qualia figuramus cum legimus historias, et cum fabulosa uel audimus uel componimus uel suspicamur. Ego enim mihi ut libet atque ut occurrit animo, Aenee faciem fingo, ego Medee cum suis anguibus alitibus iunctis iugo, ego Chremetis et alicuius Parmenonis. In hoc genere sunt etiam illa, que siue sapientes, aliquid ueri talibus inuoluentes figuris, siue stulti, uariarum superstitionum conditores, pro uero attulerunt; ut est tartareus Phlegethon, et quinque antra gentis tenebrarum, et stylus septentrionalis continens celum, et alia petarum atque hereticorum mille portenta. Dicimus tamen et inter disputandum, puta esse tres super inuicem mundos, qualis hic unus est; et, puta quadrata figura terram contineri; et similia. Hec enim omnia ut se cogitationis tempestas habuerit, fingimus et putamus. Nam de rebus quod ad tertium genus attinet imaginum, numeris maxime atque dimensionibus agitur: quod partim est in rerum natura, uelut cum totius mundi figura inuenitur, et hanc inuentionem in animo cogitantis imago sequitur; partim in disciplinis tanquam in figuris geometricis et rhythmicis musicis, et infinita uarietate numerorum: que quamuis uera, sic ut ego autumo, comprehendantur, gignunt tamen falsas imaginationes quibus ipsa ratio uix resistit; tametsi nec ipsam disciplinam  disserendi carere hoc malo facile est, cum in diuisionibus et conclusionibus quosdam quasi calculos imaginamur.

5. In hac tota imaginum silua, credo tibi non uideri primum illud genus ad animam, priusquam inhereat sensibus, pertinere; neque hinc diutius disputandum: de duobus reliquis iure adhuc queri posset, nisi manifestum esset animam minus esse obnoxiam falsitatibus, nondum passam sensibilium sensuumque uanitatem: at istas imagines quis dubitauerit istis sensibilibus multo esse falsiores? Nam illa que putamus et credimus, siue fingimus, et ex omni parte omnino falsa sunt, et certe longe, ut cernis, ueriora sunt que uidemus atque sentimus. Iam in illo tertio genere quodlibet spatium corporale animo figurauero, quanquam id rationibus disciplinarum minime fallentibus cogitatio peperisse uideatur, ipsis rursum rationibus arguentibus, falsum esse conuinco. Quo fit ut nullo pacto animam credam nondum corpore sentientem, nondum per sensus uanissimos mortali et fugaci substantia uerberatam, in tanta falsitatis ignominia iacuisse.



CAPUT III.---Obiectio resoluitur.

6. Unde ergo euenit ut que non uidimus cogitemus? Quid putas, nisi esse uim quamdam minuendi et augendi anime insitam, quam quocumque uenerit necesse est afferat secum? que uis in numeris precipue animaduerti potest. Hac fit, uerbi gratia, ut corui quasi ob oculos imago constituta, que uidelicet aspectibus nota est, demendo et addendo quedam, ad quamlibet omnino nunquam uisam imaginem perducatur. Hac euenit ut per consuetudinem uoluentibus sese in talibus animis, figure huiuscemodi uelut sua sponte cogitationibus irruant. Licet igitur anime imaginanti, ex his que illi sensus inuexit, demendo, ut dictum est, et addendo, ea gignere que nullo sensu attingit tota; partes uero eorum que in aliis atque aliis rebus attigerat. Ita nos pueri apud mediterraneos nati atque nutriti, uel in paruo calice aqua uisa, iam imaginari maria poteramus; cum sapor fragorum et cornorum, antequam in Italia gustaremus, nullo modo ueniret in mentem. Hinc est quod a prima etate ceci, cum de luce coloribusque interrogantur, quid respondeant non inueniunt. Non enim coloratas ullas patiuntur imagines, qui senserunt nullas.

7. Nec mirere quo pacto ea que in rerum natura figurantur et fingi possunt, non primo in anima que omnibus inest commista uoluantur, cum ea nunquam extrinsecus senserit. Nam etiam nos cum indignando aut letando, ceterisque huiuscemodi animi motibus, multos in nostro corpore uultus coloresque formamus, prius nostra cogitatio quod facere possimus tales imagines concipit. Consequuntur ista miris illis modis, et committendis cogitationi tue, cum in anima sine ulla corporalium [1 1Kb] figura falsitatum numeri actitantur occulti. Ex quo intelligas uelim, cum tam multos animi motus esse sentias expertes omnium, de  quibus nunc queris, imaginum, quolibet alio motu animam sortiri corpus quam sensibilium cogitatione formarum, quas eam, priusquam corpore sensibusque utatur, nullo modo arbitror pati posse. Quamobrem pro nostra familiaritate, et pro ipsius diuini iuris fide sedulo monuerim, carissime mihi ac iucundissime, nullam cum istis infernis umbris copules amicitiam, neue illam que copulata est, cunctere diuellere. Nullo enim modo resistitur corporis sensibus, que nobis sacratissima disciplina est, si per eos [1 1Kb] inflictis plagis uulneribusque blandimur.





EPISTOLA uIII [* 1Kb]  . Quanam celestium potestatum in animam actione fiat, ut imagines ac somnia dormienti subrepant.

AUGUSTINO NEBRIDIUS.

1. Festinanti mihi ad rem peruenire, nullum proemium, nullum placet exordium. Qui fit, mi Augustine, uel qui modus est ille, quo utuntur superiores potestates, quas celestes intelligi uolo, cum eis placet nobis dormientibus aliqua somnia demonstrare? Qui, inquam, modus est; id est, quomodo id faciunt, qua arte, quibus manganis [2 1Kb] , quisbusue instrumentis aut medicamentis? animumne [3 1Kb] nostrum per cogitationes suas impellunt, ut nos etiam ea cogitando imaginemur? an ipsa in suo corpore, uel in sua phantasia, facta nobis offerunt et ostendunt? Sed si in suo corpore ea faciunt, sequitur ut et nos alios oculos corporeos intrinsecus habeamus cum dormimus, quibus illa uideamus que illi in suo corpore formauerint. Si uero ad istas res non corpore adiuuantur suo, sed in phantastico suo ista disponunt, atque ita phantastica nostra contingunt, et fit uisum quod est somnium; cur, queso te, non ego phantastico meo tuum phantasticum ea somnia generare compello, que mihi primo in eo ipse formaui? Certe et mihi est phantasia, et quod uolo potens est fingere, cum omnino nullum tibi facio somnium, sed ipsum corpus nostrum uideo in nobis somnia generare. Nam cum semel habuerit per affectum quo anime copulatur, cogit nos idipsum miris modis per phantasiam simulare. Sepe dormientes cum sitimus, bibere somniamus, et esurientes quasi comedentes uidemur; et multa talia, que quasi commercio quodam a corpore in animam phantastice transferuntur. Hec pro sui obscuritate, pro nostraque imperitia, ne mireris si minus eleganter minusque subtiliter explicata sunt: tu id facere quantum poteris laborabis.



EPISTOLA IX [* 1Kb]  . Questioni de somniis per superiores potestates immissis respondet.


NEBRIDIO AUGUSTINUS.

1. Quanquam mei animi cognitor sis, fortasse tamen ignoras quantum uelim presentia tua frui. uerum hoc tam magnum beneficium Deus quandoque prestabit. Legi rectissimam epistolam tuam, in qua de solitudine questus es, et quadam desertione a familiaribus tuis, cum quibus uita dulcissima est. Sed quid aliud hic tibi dicam, nisi quod te non dubito facere? Confer te ad tuum animum, et illum in Deum leua, quantum potes. Ibi enim certius habes et nos, non per corporeas imagines, quibus nunc in nostra recordatione uti necesse est; sed per illam cogitationem, qua intelligis non loco esse nos simul.

2. Epistolas tuas cum considerarem, quibus non dubium tibi querenti magna respondi, uehementer me illa terruit, qua percontaris quomodo fiat ut nobis a superioribus potestatibus uel a demonibus, et cogitationes quedam inserantur et somnia. Magna enim res est, cui tu quoque pro tua prudentia perspicis, non epistola, sed aut presenti collocutione, aut aliquo libello respondendum esse. Tentabo tamen, callens ingenium tuum, quedam questionis huius lumina [1 1Kb] preseminare, ut aut cetera tecum ipse contexas, aut posse ad rei tante probabilem inuestigationem perueniri minime desperes.

3. Arbitror enim omnem motum animi aliquid facere in corpore. Id autem usque ad nostros exire sensus, tam hebetes, tamque tardos, cum sunt maiores animi motus; uelut cum irascimur, aut tristes, aut gaudentes sumus. Ex quo licet coniicere, cum etiam cogitamus aliquid, neque id nobis in nostro corpore apparet, apparere tamen posse eriis ethereisue animantibus  , quorum et sensus acerrimus, et in cuius comparatione noster ne sensus quidem putandus est. Igitur ea que, ut ita dicam, uestigia sui motus animus figit in corpore, possunt et manere, et quemdam quasi habitum facere; que latenter cum agitata fuerint et contrectata, secundum agitantis et contrectantis uoluntatem, ingerunt nobis cogitationes et somnia; atque id fit mira facilitate. Si enim nostrorum corporum terrenorum et tardissimorum exercitationes, agendis organis musicis, seu in funambulo, ceterisque huiuscemodi spectaculis innumerabilibus, ad quedam incredibilia peruenisse manifestum est; nequaquam est absurdum, eos qui erio uel ethereo corpore aliquid in corporibus agunt, que naturali ordine penetrant, longe maiore uti facilitate ad mouendum quidquid uolunt, non sentientibus nobis, et tamen inde aliquid perpetientibus. Ne  que enim etiam quomodo fellis abundantia nos ad iram crebriorem cogat sentimus; et tamen cogit, cum hec ipsa, quam dixi, abundantia facta sit irascentibus nobis.

4. Sed hoc tamen si non uis simile a nobis petereunter accipere, uersa id cogitatione quantum potes. Nam si animo existat assidue aliqua difficultas agendi atque implendi quod cupit, assidue irascitur. Ira est autem, quantum mea fert opinio, turbulentus appetitus auferendi ea que facilitatem actionis impediunt. Itaque plerumque non hominibus tantum, sed calamo irascimur in scribendo, eumque collidimus atque frangimus; et aleatores tesseris, et pictores penicillo, et cuique instrumento quilibet, ex quo difficultatem se pati arbitratur. Hac autem assiduitate irascendi fel crescere etiam medici affirmant. Cremento autem fellis rursus et facile ac prope nullis causis existentibus irascimur. Ita quod suo motu animus fecit in corpore, ad eum rursus commouendum ualebit.

5. Possunt latissime ista tractari, et multis rerum testimoniis ad certiorem plenioremque perduci notitiam. Sed huic epistole adiunge illam quam tibi nuper de imaginibus et de memoria misi, et eam diligentius pertracta: nam minus plene a te intellecta, rescripto tuo mihi apparuit. Huic ergo quam nunc legis, cum adiunxeris de illa quod dictum ibi est, de naturali quadam facultate animi minuentis et augentis cogitatione quodlibet; fortasse etiam forme corporum, quas nunquam uidimus, uel cogitando apud nos uel somniando figurentur [1 1Kb] .



EPISTOLA X  . De conuictu cum Nebridio et secessione a mundanarum rerum tumultu.

NEBRIDIO AUGUSTINUS.

1. Nunquam eque quidquam tuarum inquisitionum me in cogitando tenuit estuantem, atque illud quod recentissimis litteris tuis legi, ubi nos arguis quod consulere negligamus ut una nobis uiuere liceat. Magnum crimen, et, nisi falsum esset, periculosissimum. Sed cum probabilis ratio demonstrare uideatur, hic nos potius quam Carthagini, uel etiam ruri, ex sententia posse degere, quid tecum agam, mi Nebridi, prorsus incertus sum. Mittaturne ad te accommodissimum tibi uehiculum? nam basterna [2 1Kb] innoxie te uehi posse noster Lucinianus auctor est. At matrem cogito, ut que absentiam sani non ferebat, imbecilli multo  minus esse laturam. ueniamne ipse ad uos? At hic sunt qui nec uenire mecum queant, et quos deserere nefas putem. Tu enim potes et apud tuam mentem suauiter habitare; ii uero ut idem possint, satagitur. Eamne crebro et redeam, et nunc tecum, nunc cum ipsis sim? At hoc neque simul, neque [1 1Kb] ex sententia uiuere est. Non enim breuis est uia, sed tanta omnino, cuius peragende negotium sepe suscipere, non sit ad optatum otium peruenisse. Huc accedit infirmitas corporis, qua ego quoque, ut nosti, non ualeo quod uolo, nisi omnino desinam quidquam plus uelle quam ualeo.

2. Profectiones ergo quas quietas et faciles habere nequeas, per totam cogitare uitam, non est hominis de illa una ultima, que mors uocatur, cogitantis; de qua uel sola intelligis uere esse cogitandum. Dedit quidem Deus paucis quibusdam, quos gubernatores ecclesiarum esse uoluit, ut et illam non solum exspectarent fortiter, sed alacriter etiam desiderarent, et earum obeundarum labores sine ullo angore susciperent: sed neque iis qui ad huiusmodi administrationes temporalis honoris amore raptantur, neque rursum iis, qui cum sint priuati, negotiosam uitam appetunt, hoc tantum bonum concedi arbitror, ut inter strepitus inquietosque conuentus atque discursus, cum morte familiaritatem, quam querimus, faciant; deificari enim utrisque in otio licebat. Aut si hoc falsum est, ego sum omnium, ne dicam stultissimus, certe ignauissimus, cui nisi proueniat quedam secura cessatio, sincerum illud bonum gustare atque amare non possum. Magna secessione a tumultu rerum labentium, mihi crede, opus est, ut non duritia, non audacia, non cupiditate inanis glorie, non superstitiosa credulitate fiat in homine, nichil timere. Hinc enim fit illud etiam solidum gaudium, nullis omnino letitiis ulla ex particula conferendum.

3. Quod si in naturam humanam talis uita non cadit, ur aliquando [2 1Kb] euenit ista securitas? cur tanto euenit crebrius, quanto quisque in mentis penetralibus adorat Deum? cur in actu etiam humano plerumque ista tranquillitas manet, si ex illo adyto ad agendum quisque procedat? cur interdum et cum loquimur, mortem non formidamus, cum autem non loquimur, etiam cupimus? Tibi dico, non enim hoc cuilibet dicerem, tibi, inquam, dico, cuius itinera in superna bene noui, tune, cum expertus sepe sis quam dulce uiuat, cum amori corporeo animus moritur, negabis tandem totam hominis uitam posse intrepidam fieri, ut rite sapiens nominetur? aut hanc affectionem, qua ratio nititur, tibi accidisse unquam, nisi cum in intimis tuis angeris [3 1Kb] , asserere audebis? Que cum ita sint, restare unum uides, ut tu quoque in commune consulas, quo uiuamus simul. Quid enim cum matre agendum sit, quam certe frater uictor non deserit, tu multo melius calles quam ego. Alia scribere, ne te ab ista cogitatione auerterem, nolui.



EPISTOLA XI [* 1Kb]  . Cur hominis susceptio Filio soli tribuitur, cum diuine persone sint inseparabiles.


NEBRIDIO AUGUSTINUS.

1. Cum me uehementer agitaret questio, a te dudum cum quadam etiam familiari obiurgatione proposita, quonam pacto una uiuere possemus, et de hoc solo statuissem rescribere tibi, et rescripta flagitare, neque ad aliud aliquid, quod ad nostra studia pertinet, stilum auertere, ut inter nos istud ipsum terminaretur, cito me securum fecit recentis epistole tue breuissima et uerissima ratio: propterea scilicet hinc non esse cogitandum, quia uel nos cum potuerimus ad te, uel tu cum potueris ad nos necessario uenturus sis. Hinc ergo, ut dixi, securus effectus consideraui omnes epistolas tuas, ut uiderem quarum responsionum debitor sim. In quibus tam multas questiones reperi, ut etiamsi facile dissolui possent, ipso aceruo cuiusuis ingenium otiumque superarent. Tam uero difficiles sunt, ut etsi una earum mihi esset imposita, non dubitarem me onustissimum confiteri. Hoc autem proemium ad id ualet, ut tantisper desinas noua querere, donec toto ere alieno liberemur, et de solo iudicio tuo mihi rescribas. Quanquam scio quam sit aduersum me, qui tuarum diuinarum cogitationum uel tantisper particeps esse differo.

2. Accipe igitur quid mihi uideatur de susceptione hominis mystica quam propter salutem nostram factam esse religio, qua imbuti sumus, credendum cognoscendumque commendat: quam questionem non facillimam omnium elegi, cui potissimum responderem. Illa namque que de hoc mundo queruntur, nec satis ad beatam uitam obtinendam mihi uidentur pertinere; et si aliquid afferunt uoluptatis, cum inuestigantur, metuendum est tamen ne occupent tempus rebus impendendum melioribus. Quamobrem quod ad hoc pertinet susceptum in presentia, prius miror te esse commotum cur non Pater sed Filius dicatur hominem suscepisse, sed etiam Spiritus sanctus. Nam ista Trinitas catholica fide ita inseparabilis commendatur et creditur, ita etiam a paucis sanctis beatisque intelligitur, ut quidquid ab ea fit, simul fieri sit existimandum, et a Patre, et a Filio, et a Spiritu sancto: nec quidquam Patrem facere, quod non et Filius et Spiritus sanctus, nec quidquam Spiritum sanctum, quod non et Pater et Filius, nec quidquam Filium, quod non et Pater et Spiritus sanctus faciat. Ex quo uidetur esse consequens, ut hominem Trinitas tota susceperit: nam si Filius suscepit, Pater autem et Spiritus sanctus non susceperunt, aliquid preter inuicem faciunt. Cur ergo in mysteriis et sacris nostris hominis susceptio Filio tributa celebratur? Hec est plenissima questio ita difficilis, et de re tam magna, ut nec sententia hic satis expedita, nec eius probatio satis secura esse possit. Audeo tamen, siquidem ad  te scribo, significare potius quid meus animus habeat, quam explicare; ut cetera pro ingenio tuo et familiaritate nostra, qua fit ut me optime noueris, per te ipse coniectes.

3. Nulla natura est, Nebridi, et omnino nulla substantia que non in se habeat hec tria, et pre se gerat: primo ut sit deinde ut hoc uel illud sit, tertio ut in eo quod est maneat quantum potest. Primum illud causam ipsam nature ostentat, ex qua sunt omnia; alterum, speciem per quam fabricantur, et quodammodo formantur omnia; tertium, manentiam quamdam, ut ita dicam, in qua sunt omnia. Quod si fieri potest ut aliquid sit, quod non hoc uel illud sit, neque in genere suo maneat; aut hoc quidem aut illud sit, sed non sit, neque in genere suo maneat quantum potest; aut in suo genere quidem pro ipsius sui generis uiribus maneat, sed tamen nec sit, neque hoc uel illud sit: fieri etiam potest, ut in illa Trinitate aliqua persona preter alias aliquid faciat. At si cernis necesse esse ut quidquid sit, continuo et hoc aut illud sit, et in suo genere maneat quantum potest, nichil tria illa preter inuicem faciunt. uideo adhuc partem me egisse huius questionis, qua fit difficilis solutio. Sed breuiter tibi aperire uolui, si tamen egi quod uolui, quam subtiliter, et quanta ueritate in Catholica intelligatur huiusce inseparabilitas Trinitatis.

4. Nunc accipe quomodo possit non mouere animum illud quod mouet. Species que proprie Filio tribuitur, ea pertinet etiam ad disciplinam, et ad artem quamdam, si bene hoc uocabulo in his rebus utimur, et ad intelligentiam qua ipse animus rerum cogitatione formatur. Itaque quoniam per illam susceptionem hominis id actum est, ut quedam nobis disciplina uiuendi, et exemplum precepti, sub quarumdam sententiarum maiestate ac perspicuitate insinuaretur, non sine ratione hoc totum Filio tribuitur. In multis enim rebus quas cogitationi et prudentie committo tue, quamuis multa insint, aliquid tamen eminet, et ideo sibi proprietatem quamdam non absurde uindicat; uelut in illis tribus generibus questionum, etiamsi queratur an sit, ibi est et quid sit, esse enim non potest profecto, nisi aliquid sit; ibi etiam, probandum improbandumue sit; quidquid enim est, nonnulla estimatione dignum est: ita cum queritur quid sit, necesse est ut et sit, et aliqua estimatione pendatur. Hoc modo etiam cum queritur quale sit, et aliquid est utique ita, cum sibi inseparabiliter iuncta sunt omnia; nomen tamen questio non ex omnibus accipit, sed ut sese habuerit querentis intentio. Ergo disciplina hominibus est necessaria, qua imbuerentur, et qua ad modum formarentur. Non tamen idipsum quod per hanc disciplinam fit in hominibus, aut non esse possumus dicere, aut non appetendum; sed scire prius intendimus, et per quod coniiciamus aliquid, et in quo maneamus. Demonstranda igitur prius erat quedam norma et regula discipline; quod factum est per illam suscepti hominis dispensationem que proprie Filio tribuenda est, ut esset consequens et ipsius Patris, id est unius principii ex quo sunt omnia, cognitio  per Filium, et quedam interior et ineffabilis sua uitas atque dulcedo, in ista cognitione permanendi contemnendique omnia mortalia, quod donum et munus proprie Spiritui sancto tribuitur. Ergo cum agantur omnia summa communione et inseparabilitate, tamen distincte demonstranda erant propter imbecillitatem nostram, qui ab unitate in uarietatem lapsi sumus. Nemo enim quemquam erigit ad id in quo ipse est, nisi aliquantum ad id, in quo est ille, descendat. Habes epistolam, non que tuam curam de hac re finierit, sed que cogitationes tuas certo fortasse aliquo fundamento inchoauerit; ut cetera ingenio quod mihi notissimum est, persequaris, et pietate cui maxime standum est, consequaris.



EPISTOLA XII  . Questionem in superiore epistola perstrictam iterum tractandam suscipit.

NEBRIDIO AUGUSTINUS.

1. Plures epistolas te scribis misisse quam accepimus; sed neque tibi possum non credere, neque mihi tu. Etsi enim rescribendo par esse non ualeo; tamen non minore a me diligentia seruantur littere tue, quam frequentantur abs te. Prolixiores autem nostras, non te amplius quam binas accepisse conuenit inter nos; non enim misimus tertias. Sane recognitis exemplaribus animaduerti quinque fere tuis rogationibus esse responsum; nisi quod una ibi questio quasi transeunter perstricta, quanquam non temere ingenio tuo commissa sit, non tamen fortasse satisfecit auaritie tue; quam refrenes aliquantulum opus est, et nonnulla compendia libenter feras. Ita plane ut si quidquam fraudo intelligentiam, dum sum parcus in uerbis, nichil parcas mihi; sed tu iure, quo mihi ualentius esset forte aliquid, si quidquam posset esse iucundius, totum quod debetur, efflagites. Hanc igitur epistolam numerabis inter minores epistolas meas, quam tibi, non sibi nichil mihi de aceruo minuere. Non enim et tu mittis minores, que non eumdem aceruum augeant. Quare illud quod de Filio Dei queris, cur ipse potius dicatur hominem suscepisse, quam Pater, cum simul uterque sit, dignosces facillime si sermocinationum nostrarum quibus, ut potuimus , quid sit Dei Filius quo coniuncti simus, recorderis. Quod ut hic breuiter attingam, disciplina ipsa et forma Dei, per quam facta sunt omnia que facta sunt, Filius nuncupatur. Quidquid autem per susceptum illum hominem gestum est, ad eruditionem informationemque nostram gestum est.





EPISTOLA XIII [* 1Kb]  . Questionem de anime quodam corpore, ad se nichil pertinentem, rogat dimittant.

NEBRIDIO AUGUSTINUS.

1. Usitata tibi scribere non libet, noua non licet. Alterum  enim uideo tibi non conuenire, alterum non mihi uacare. Nam ex quo abii abs te, nulla mihi opportunitas, nullum otium datum est ea que inter nos querere solemus, agitandi atque uersandi. Sunt quidem hiemales nimis longe noctes, nec a me tote dormiuntur; sed se obiiciunt magis cogitanda cum otium est, que diffirmando [1 1Kb] sunt otio necessaria. Quid ergo faciam? mutusne apud te, an tacitus sim? Neutrum uis, neutrum uolo. Quare age, atque accipe quod de me excudere potuit ultimum noctis, quamdiu exsequebatur, quo hec epistola scripta est.

2. Necesse est te meminisse quod crebro inter nos sermone iactatum est, nosque iactauit anhelantes, atque estuantes, de anime scilicet uel [2 1Kb] perpetuo quodam corpore, uel quasi corpore, quod a nonnullis etiam dici uehiculum recordaris. Quam rem certe, siquidem loco mouetur, non esse intelligibilem, clarum est. Quidquid autem intelligibile non est, intelligi non potest. At quod intellectum fugit, si saltem sensum non refugit, estimare inde aliquid uerisimiliter [3 1Kb] non usquequaque denegatur. Quod uero neque intelligi neque sentiri potest, temerariam nimis atque nugatoriam gignit opinionem; et hoc de quo agimus tale est, si tamen est. Cur ergo, queso te, non nobis ad hanc questiunculam indicimus ferias, et nos totos imprecato Deo in summam serenitatem nature summe uiuentis attollimus?

3. Hic forsitan dicas, quanquam corpora percipi nequeant, multa nos tamen ad corpus pertinentia intelligibiliter posse percipere, ut est quod nouimus esse corpus. Quis enim neget, aut quis hoc uerisimile potius quam uerum esse fateatur? Ita cum ipsum corpus uerisimile sit, esse tamen in natura tale quiddam uerissimum est: ergo corpus sensibile, esse autem corpus intelligibile iudicatur; non enim posset aliter percipi. Ita nescio quid illud, de quo querimus, corpus, quo inniti anima, ut de loco ad locum transeat, putatur, quanquam etiamsi non sensibus nostris, tamen quibusdam longe uegetioribus sensibile sit, utrum tamen sit, intelligibiliter cognosci potest.

4. Hoc si dices, ueniat in mentem illud quod intelligere appellamus, duobus modis in nobis fieri: aut ipsa per se mente atque ratione intrinsecus, ut cum intelligimus esse ipsum intellectum; aut admonitione a sensibus, ut id quod iam dictum est, cum intelligimus esse corpus. In quibus duobus generibus illud primum per nos, id est, de eo quod apud nos est Deum consulendo; hoc autem secundum de eo quod a corpore sensuque nuntiatur, nichilominus Deum consulendo intelligimus. Que si rata sunt, nemo de illo corpore utrum sit intelligere potest, nisi cui sensus quidquam de illo nuntiarit. In quo animantium numero si ullus est, nos quoniam non esse perspicimus, illud etiam perfectum puto, quod supra dicere ceperam, non ad nos istam pertinere questionem. Hec etiam atque  etiam cogites uelim, et quod cogitando genueris, ut nouerim cures.



EPISTOLA XIu [* 1Kb]  . Quare sol non idem prestat quod cetera sidera. ueritas summa an hominis cuiusque rationem contineat.

NEBRIDIO AUGUSTINUS.

1 Recentissimis litteris tuis respondere malui; non quod contempserim precedentia quesita tua, minusue me delectauerint, sed quod in respondendo maiora quam opinaris molior. Quanquam enim longiorem, quam longissima est, epistolam tibi mittendam esse prescripseris, non tamen tantum habemus otii, quantum existimas, et quantum nos semper optasse nosti et optamus. Nec queras cur ita sit: illa enim facilius quibus impedior, quam cur impediar exposuerim.

2. Scribis cur ego et tu cum simus singuli eadem multa faciamus, sol autem non idem faciat quod cetera sidera. Cuius rei causam conarer. Nam si eadem nos agimus, multa et ille cum ceteris agit: si non ille, nec nos. Ambulo et ambulas, mouetur et mouentur; uigilo et uigilas; lucet et lucent; disputo et disputas; circuit et circumeunt [1 1Kb] : tametsi actus animi nullo modo est iis, que uidemus, comparandus. Si autem animum, ita ut equum est, animo conferas, magis idem uel cogitare uel contemplari, uel si quid aliud commodius dicitur, si ullus eis inest animus, sidera quam homines consideranda sunt. Ceterum in corporum motibus, si, ut soles diligenter attendas, nichil omnino a duobus idem fieri potest. An tu cum deambulamus simul, statim idem nos agere existimas? Absit a prudentia tua. Septentrioni namque uicinior nostrum qui deambulat, aut alterum pari motu antecedat, aut tardius ingrediatur necesse est; neutrum tamen sentiri potest. Sed tu, ni fallor, quid intelligamus, non quid sentiamus exspectas. Quod si ab axe in meridiem tendamus, coniuncti nobis atque inherentes quantum ualemus, innitamurque marmori leui et equali, uel etiam ebori, tam non potest esse amborum idem motus, quam uene pulsus, quam forma, quam facies. Remoue nos et pone Glauciam [2 1Kb] prolem, nichil egeris. Quippe his etiam simillimis geminis tanta est necessitas ut proprie moueantur, quanta fuit ut singuli nascerentur.

3. At enim hoc, inquies, rationi tantum: quod autem sol ab astris differt, sensibus etiam clarum atque manifestum est. Si magnitudinem me cogis respicere, nosti de interuallis quam multa dicantur, et ad quantum incertum perspicuitas ista reuocetur. Sed ut concedam ita esse ut apparet, sic enim et credo, cuius  tandem et sensum fefellit illa proceritas Neuii pede longioris quam qui est sex longissimus [1 1Kb] ? cui te credo nimium quesisse hominem equalem, et cum minime reperisses, usque in eius formam nostram epistolam tendere uoluisse. Quare cum in terris quoque aliquid tale existat, nichil de celo puto esse mirandum. Si autem te mouet, quod preter solem nullius sideris lumen implet diem; quis, queso te, hominibus tantus apparuit quantus ille homo quem Deus suscepit, longe aliter quam ceteros sanctos atque sapientes? Quem si cum aliis sapientibus [2 1Kb] conferas, maiori distantia continetur, quam collatione solis cetera sidera. Quam sane similitudinem diligenter intuere. Fieri enim potest mente qua excellis, ut quamdam questionem de homine Christo a te propositam transeuntes dissoluerimus.

4. Item queris utrum summa illa ueritas et summa sapientia et forma rerum, per quem facta sunt omnia, quem Filium Dei unicum sacra nostra profitentur, generaliter hominis, an etiam uniuscuiusque nostrum rationem contineat. Magna questio. Sed mihi uidetur, quod ad hominem faciendum attinet, hominis quidem tantum non meam uel tuam ibi esse rationem; quod autem ad orbem temporis, uarias hominum rationes in illa sinceritate uiuere. uerum hoc cum obscurissimum sit, qua similitudine illustrari possit ignoro: nisi forte ad artes illas que insunt animo nostro confugiendum est. Nam in disciplina metiendi una est anguli ratio, una quadrati. Itaque quoties demonstrare angulum uolo, non nisi una ratio anguli mihi occurrit. Sed quadratum nequaquam scriberem, nisi quatuor simul angulorum rationem intuerer: ita quilibet homo una ratione, qua homo intelligitur, factus est. At ut populus fiat, quamuis et ipsa una ratio, non tamen hominis ratio, sed hominum. Si igitur pars huius uniuersi est Nebridius, sicut est, et omne uniuersum partibus confit; non potuit uniuersi conditor Deus rationem partium non habere. Quamobrem quod plurimorum hominum ibi ratio est, non ad ipsum hominem pertinet, quanquam miris rursum modis ad unum omnia redigantur. Sed tu id commodius cogitabis: his contentus sis interim peto, quanquam iam excesserim Neuium.



EPISTOLA Xu. [* 1Kb]  Significat scriptum a se opusculum de religione, transmittendum Romaniano, quem hortatur ut otium datum bene collocet.

ROMANIANO AUGUSTINUS.

1. Non hec epistola sic inopiam charte indicat, ut  membranas saltem abundare testetur. Tabellas eburneas quas habeo, auunculo tuo cum litteris misi. Tu enim huic pellicule facilius ignosces, quia differri non potuit quod ei scripsi, et tibi non scribere etiam ineptissimum existimaui. Sed tabellas, si que ibi nostre sunt, propter huiusmodi necessitates, mittas peto. Scripsi quiddam de catholica religione, quantum Dominus dare dignatus est, quod tibi uolo ante aduentum meum mittere, si charta interim non desit. Tolerabis enim qualemcumque scripturam ex officina maiorum [1 1Kb] . De codicibus, preter libros de Oratore, totum mihi excidit. Sed nichil amplius rescribere potui, quam ut ipse sumeres quos liberet, et nunc in eadem maneo sententia. Absens enim quid plus faciam non inuenio.

2. Gratissimum mihi est, quod in ultima epistola me participem domestici tui gaudii facere uoluisti. Sed,

Mene salis placidi uultum fluctusque quietos
Ignorare iubes? 
quanquam nec me iubeas, nec ipse ignores. Quare si ad melius cogitandum quies aliqua data est, utere diuino beneficio. Nec enim debemus nobis, cum ista proueniunt, sed illis per quos proueniunt, gratulari: quoniam iusta, et officiosa, et pro suo genere pacatior atque tranquillior rerum temporalium administratio recipiendorum eternorum meritum gignit, si non teneat cum tenetur, nec implicet cum multiplicatur, si non cum pacatur [2 1Kb] inuoluat. Ipsius enim ueritatis ore dictum est: Si in alieno fideles non fuistis, quod uestrum est quis dabit uobis ? Laxatis ergo curis mutabilium rerum, bona stabilia et certa queramus, superuolemus terrenis opibus nostris. Nam et in mellis copia, non frustra pennas habet apicula; necat enim herentem.





EPISTOLA XuI. [* 1Kb]  Maximus grammaticus Madaurensis Augustino, excusans a Paganis unum Deum uariis nominibus coli, indignans mortuos homines Gentium diis preferri, irridens Punica quedam nomina; perstringens, opinamur, Christianos, quod uenerarentur sepulcra martyrum, ac notans quod profanos ad sua sacra non admitterent.

MAXIMI MADAURENSIS [3 1Kb] AD AUGUSTINUM.

1. Auens crebro tuis affatibus letificari, et instinctu tui sermonis, quo me paulo ante iucundissime salua caritate pulsasti, paria redhibere non destiti, ne silentium meum penitudinem appellares. Sed queso ut si hec quasi seniles artus esse duxeris, benignarum aurium indulgentia prosequaris. Olympum montem deorum esse habitaculum, sub incerta fide Grecia fabulatur. At uero  nostre urbis forum salutarium numinum frequentia possessum nos cernimus et probamus. Equidem unum esse Deum summum, sine initio, sine prole nature, ceu patrem magnum atque magnificum, quis tam demens, tam mente captus neget esse certissimum? Huius nos uirtutes per mundanum opus diffusas, multis uocabulis inuocamus, quoniam nomen eius cuncti proprium uidelicet ignoramus. Nam Deus omnibus religionibus commune nomen est. Ita fit ut dum eius quasi quedam membra carptim, uariis supplicationibus prosequimur, totum colere profecto uideamur.

2. Sed impatientem me esse tanti erroris, dissimulare non possum. Quis enim ferat Ioui fulmina uibranti preferri Mygdonem [1 1Kb] ; Iunoni, Minerue, ueneri, uesteque Sanem, et cunctis, proh nefas! diis immortalibus archimartyrem Namphanionem? inter quos Lucitas etiam haud minore cultu suspicitur [2 1Kb] , atque alii interminato numero  qui conscientia [3 1Kb] nefandorum facinorum, specie gloriose mortis, scelera sua sceleribus cumulantes, dignum moribus factisque suis exitum maculati repererunt. Horum busta, si memoratu dignum est, relictis templis, neglectis maiorum suorum manibus, stulti frequentant, ita ut presagium uatis illius indigne ferentis emineat:

Inque Deum templis iurauit Roma per umbras. 
Sed mihi hac tempestate propemodum uidetur bellum Actiacum [4 1Kb] rursus exortum, quo Aegyptia monstra in Romanorum deos audeant tela uibrare, minime duratura.

3. Sed illud queso, uir sapientissime, uti remoto facundie robore atque exploso, qua cunctis clarus es, omissis etiam quibus pugnare solebas Chrysippeis argumentis, postposita paululum dialectica, que neruorum suorum luctamine nichil certi cuiquam relinquere nititur, ipsa re approbes, quis sit iste Deus quem uobis, Christiani, quasi proprium uindicatis, et in locis abditis presentem uos uidere componitis. Nos etenim deos nostros luce palam ante oculos atque aures omnium mortalium piis precibus adoramus, et per suaues hostias propitios nobis efficimus, et a cunctis hec cerni et probari contendimus.

4. Sed ulterius huic certamini me senex inualidus subtraho, et in sententiam Mantuani rhetoris libenter pergo:

Trahit sua quemque uoluptas. 
Post hec non dubito, uir eximie, qui a mea secta deuiasti, hanc epistolam aliquorum furto detractam, flammis uel quolibet pacto perituram. Quod si acciderit, erit damnum chartule, non nostri sermonis, cuius exemplar penes omnes religiosos perpetuo retinebo. Dii te seruent, per quos et eorum atque cunctorum mortalium communem  patrem, uniuersi mortales, quos terra sustinet, mille modis concordi discordia ueneramur et colimus.



EPISTOLA XuII  . Augustinus Maximo grammatico respondet ad superiora, sed sic ut ostendat indigna quibus respondeatur, digna que rideantur.

AD MAXIMUM MADAURENSEM [1 1Kb] .

1. Seriumne aliquid inter nos agimus an iocari libet? Nam sicut tua epistola loquitur, utrum cause ipsius infirmitate, an morum tuorum comitate sit factum, ut malles esse facetior quam paratior, incertum habeo. Primo enim Olympi montis et fori uestri comparatio facta est: que nescio quo pertinuerit, nisi ut me commonefaceret in illo monte Iouem castra posuisse, cum aduersus patrem bella gereret, ut ea docet historia, quam uestri etiam sacram uocant; et in isto foro recordarer esse in duobus simulacris unum Martem nudum, alterum armatum, quorum demonium infestissimum ciuibus, porrectis tribus digitis contra collocata statua humana comprimeret. Ergone unquam ego crediderim, mentione illius fori facta, numinum talium memoriam mihi te renouare uoluisse, nisi iocari potius quam serio agere maluisses! Sed illud plane quo tales deos quedam Dei unius magni membra esse dixisti, admoneo, quia dignaris, ut ab huiusmodi sacrilegis facetiis te magnopere abstineas. Siquidem illum Deum dicis unum, de quo, ut dictum est a ueteribus, docti indoctique consentiunt, huiusne tu membra dicis esse, quorum immanitatem, uel, si hoc mauis, potentiam, mortui hominis imago compescit? Plura hinc possem dicere; uides enim pro tua prudentia, quam locus late iste pateat reprehensioni. Sed me ipse cohibeo, ne a te rhetorice potius quam ueridice agere existimer.

2. Nam quod nomina quedam Punica mortuorum collegisti, quibus in nostram religionem festiuas, ut tibi uisum est, contumelias iaciendas putares, nescio utrum refellere debeam, an silentio preterire. Si enim res iste uidentur tam leues tue grauitati quam sunt, iocari mihi non multum uacat. Si autem graues tibi uidentur, miror quod nominum absurditate commoto, in mentem non uenerit habere tuos et in sacerdotibus Eucaddires [2 1Kb] , et in numinibus Abaddires. Non [3 1Kb] puto ego ista tibi cum scriberes in animo non fuisse, sed more humanitatis et leporis tui, commonefacere nos uoluisti ad relaxandum animum, quanta in uestra superstitione ridenda sint. Neque enim usque adeo teipsum obliuisci potuisses, ut homo Afer scribens Afris, cum simus utrique in Africa constituti, Punica nomina exagitanda existimares. Nam si ea uocabula interpretemur, Namphanio quid aliud significat, quam boni pedis hominem, id est cuius aduentus afferat aliquid felicitatis; sicut solemus dicere, secundo pede introisse, cuius introitum prosperitas aliqua consecuta sit?  Que lingua si improbatur abs te, nega Punicis libris, ut a uiris doctissimis proditur, multa sapienter esse mandata memorie. Peniteat te certe ibi natum, ubi huius lingue cunabula recalent. Si uero et sonus nobis non rationabiliter displicet, et me bene interpretatum illud uocabulum recognoscis, habes quod succenseas uirgilio tuo, qui Herculem uestrum ad sacra, que illi ab Euandro celebrantur, inuitat hoc modo:

Et nos et tua dexter adi pede sacra secundo. 
Secundo pede optat ut ueniat. Ergo uenire Herculem optat Namphanionem, de quo tu multum nobis insultare dignaris. uerumtamen si ridere delectat, habes apud uos magnam materiam facetiarum: deum Stercutium, deam Cloacinam, uenerem Caluam, deum Timorem, deum Pallorem, deam Febrem, et cetera innumerabilia huiuscemodi, quibus Romani antiqui simulacrorum cultores templa fecerunt, et colenda censuerunt: que si negligis, Romanos deos negligis; ex quo intelligeris non Romanis initiatus sacris, et tamen Punica nomina [1 1Kb] , tanquam numinum [2 1Kb] Romanorum altaribus deditus, contemnis ac despicis.

3. Sed mihi uideris omnino plus quam nos fortasse illa sacra nichili pendere, sed ex eis nescio quam captare ad huius uite transitum uoluptatem: quippe qui etiam non dubitaueris ad Maronem confugere, ut scribis, et eius uersu te tueri, quo ait:

Trahit sua quemque uoluptas. 
Nam si tibi auctoritas Maronis placet, sicut placere significas, profecto etiam illud placet:

Primus ab ethereo uenit Saturnus Olympo,
Arma Iouis fugiens, et regnis exsul ademptis. 
et cetera, quibus eum atque huiuscemodi deos uestros uult intelligi homines fuisse. Legerat enim ille multam [3 1Kb] historiam uetusta auctoritate roboratam, quam etiam Tullius legerat, qui hoc idem in dialogis plus quam postulare auderemus commemorat, et perducere in hominum notitiam, quantum illa tempora patiebantur, molitur.

4. Quod autem dicis, eo nostris uestra sacra preponi, quod uos publice colitis deos, nos autem secretioribus conuenticulis utimur: primo illud abs te quero, quomodo oblitus sis Liberum illum, quem paucorum sacratorum oculis committendum putatis. Deinde tu ipse iudicas nichil aliud te agere uoluisse, cum publicam sacrorum uestrorum celebrationem commemorares, nisi ut nobis decuriones et primates ciuitatis per plateas uestre urbis bacchantes ac furentes, ante oculos quasi spectacula poneremus: in qua celebritate, si numine inhabitamini, certe uidetis quale illud sit quod adimit mentem. Si autem fingitis; que sunt ista etiam in publico uestra secreta, uel quo pertinet tam turpe mendacium? deinde cur nulla futura canitis, si uates estis? aut cur spoliatis circumstantes, si sani estis?

 5. Cum igitur hec nos et alia, que nunc pretermittenda existimo, per epistolam tuam feceris recordari, quid nos non derideamus deos uestros, quos abs te ipso subtiliter derideri nemo non intelligit, qui et ingenium tuum nouit, et legit litteras tuas? Itaque si aliquid inter nos his de rebus uis agamus, quod etati tue prudentieque congruit, quod denique de nostro proposito iure a karissimis nostris flagitari potest, quere aliquid nostra discussione dignum: et ea pro uestris numinibus cura dicere, in quibus non te cause preuaricatorem putemus, quo nos magis commoneas que contra illos dici possunt, quam pro eis aliquid dicas. Ad summam tamen, ne te hoc lateat, et in sacrilega conuicia imprudentem trahat, scias a Christianis catholicis, quorum in uestro oppido etiam ecclesia constituta est, nullum coli mortuorum, nichil denique ut numen adorari, quod sit factum et conditum a Deo, sed unum ipsum Deum qui fecit et condidit omnia. Disserentur ista latius, ipso uero et uno Deo adiuuante, cum te grauiter agere uelle cognouero.



EPISTOLA XuIII [* 1Kb]  . Naturarum genus triplex perstringitur.

AUGUSTINUS CAELESTINO.

1. O utinam possem assidue tibi aliquid dicere! Id autem aliquid est, ut curis exueremur inanibus, et curis indueremur utilibus. Nam de securitate nescio utrum quidquam in hoc mundo sperandum sit. Scripsi, nec recepi ulla rescripta. Misi aduersum Manicheos libros, quos paratos et emendatos mittere potui, nec quidquam ex illis iudicii motusque nostri notum mihi factum est. Nunc eos repetere iam me, uos autem restituere conuenit. Peto itaque ne differatis eos remittere cum rescriptis, quibus nosse cupio quid de illis geritis, uel adhuc ad illum errorem expugnandum quid armature uobis opus esse arbitremini.

2. Sane quoniam te noui, accipe hoc quiddam grande et breue. Est natura per locos et tempora mutabilis, ut corpus. Et est natura per locos nullo modo, sed tantum per tempora etiam ipsa mutabilis, ut anima. Et est natura que nec per locos, nec per tempora mutari potest; hoc Deus est. Quod hic insinuaui quoquo modo mutabile, creatura dicitur; quod immutabile, Creator. Cum autem omne quod esse dicimus, in quantum manet dicamus, et in quantum unum est, omnis porro pulchritudinis forma unitas sit: uides profecto in ista distributione naturarum, quid summe sit, quid infime, et tamen sit; quid medie, maiusque infimo, et minus summo sit. Summum illud est ipsa beatitas: infimum, quod nec beatum esse potest, nec miserum: quod uero medium, uiuit inclinatione ad infimum, misere; conuersione ad summum, beate uiuit. Qui Christo credit, non diligit infimum, non superbit in medio, atque ita summo inherere fit  idoneus: et hoc est totum quod agere iubemur, monemur, accendimur.



EPISTOLA XIX [* 1Kb]  . Gaio, quem forte disputatione traxerat ad Ecclesiam, mittit suos libros legendos, adhortans ut perseueret in bono proposito.

GAIO [1 1Kb] AUGUSTINUS.

1. Ut abs te abscessimus, dici non potest quanta suauitate nos perfuderit recordatio tui, ac sepe perfundat. Recolimus enim ardore inquisitionis tue, cum esset mirabilis, non fuisse perturbatam modestiam disputandi. Nam neque flagrantius percontantem, neque tranquillius audientem, quemquam facile inuenerim. uellem itaque tecum multum loqui: non enim multum esset, quantumcumque esset, si tecum loquerer. Sed quia difficile est, quid opus est causas querere? Prorsus difficile est: erit fortasse aliquando facillimum; ita Deus uelit: nunc certe aliud est. Dedi ergo negotium fratri, per quem litteras misi, ut omnia nostra legenda prebeat prudentissime Charitati tue. Non enim aliquid meum inculcabit inuito; noui enim quid benignitatis in nos animo geras; que tamen si lecta probaueris, et uera peruideris, nostra esse non putes, nisi quia data sunt, eoque te conuertas licet, unde tibi quoque est ut ea probares datum. Nemo enim quod legit, in codice ipso cernit uerum esse, aut in eo qui scripserit; sed in se potius, si eius menti quoddam non uulgariter candidum, sed a fece corporis remotissimum lumen ueritatis impressum est. Quod si falsa aliqua atque improbanda compereris, de humano nubilo irrorata scias, et ea uere nostra esse deputes. Hortarer autem te ad querendum, nisi uidere mihi uiderer hiantia quedam ora cordis tui; hortarer etiam, ut quod uerum cognoueris uiriliter teneas, nisi pre te ferres euidentissimum robur animi et consilii tui. Totum enim se mihi breui tempore, prope discussis corporis tegumentis, quod in te uiuit, aperuit. Neque ullo modo siuerit Domini nostri misericordissima prouidentia, ut a catholico Christi grege tu uir tam bonus et egregie cordatus alienus sis.



EPISTOLA XX [** 1Kb]  . Antonino pro existimatione bona ac dilectione sibi impensa gratias refert Augustinus, optatque ut familia ipsius tota catholicam religionem profiteatur.

AUGUSTINUS ANTONINO [2 1Kb] .

1. Cum a duobus tibi scripta deberentur, cumulatissime magis pars reddita est, quod unum nostrum  presentem uides, cuius ex ore cum me quoque accipis, poteram non rescribere, nisi ipso iubente fecissem, quo proficiscente superuacaneum uidebatur esse quod feci. Quapropter fertilius tecum fortasse colloquor, quam si coram adessem, cum et epistolam meam legis, et eum audis in cuius pectore me habitare optime nosti. Cum magno gaudio litteras Sanctitatis tue consideraui atque digessi, quod et christianum animum tuum sine ullo fuco iniqui temporis, et in nos amicissimum pre se gerunt.

2. Gratulor tibi, et gratias ago Deo et Domino nostro de spe et fide et caritate tua tibique apud eum, quod de nobis tam bene existimas ut fideles Dei seruos esse credas, idque ipsum in nobis corde purissimo diligas: quanquam hinc etiam gratulandum beneuolentie tue potius, quam gratie tibi agende sint. Tibi enim prodest ipsam diligere bonitatem, quam profecto diligit qui eum diligit quem credit bonum, siue ille se ita, siue aliter quam creditur habeat. Unus tantum in hac re cauendus est error, ne quisquam non de homine, sed de ipso hominis bono aliter sentiat, quam ueritas postulat. Tu uero, frater dilectissime, qui nullo modo erras credendo uel sciendo, magnum bonum esse libenter Deo casteque seruire, cum quemlibet hominum [1 1Kb] propterea diligis, quod huius boni participem credis, tecum est fructus tuus, etiam si ille non ita sit. Quapropter tibi de hac re gratulandum est; illi autem, non si propterea diligitur, sed si talis est, qualem esse existimat a quo propterea diligitur. Quales itaque nos simus, quantumque in Deum promouerimus, ipse uiderit, cuius non solum de hominis bono, sed de homine ipso non potest errare iudicium. Tibi ad mercedem beatitudinis, quod ad hanc rem attinet, satis est, quod nos tales credens quales oportet esse seruos Dei, toto sinu cordis amplecteris. Gratias uero tibi uberes agimus, quod nos cum laudas, tanquam tales simus, mirabiliter hortaris, ut tales esse cupiamus; uberiores etiam, si non solum te commendes orationibus nostris, sed etiam non pretermittas orare pro nobis. Gratior est enim Deo pro fratre deprecatio, ubi sacrificium caritatis offertur.

3. Paruulum tuum plurimum saluto, et secundum precepta Domini salutaria opto grandescere. Domui quoque tue unam fidem et deuotionem ueram, que sola catholica est, prouenire desidero et precor: in quam rem, si quam forte aliam nostram operam necessariam existimas, ne tibi uindicare dubites et communi domino fretus et iure caritatis. Illud sane admonuerim religiosissimam prudentiam tuam, ut timorem Dei non irrationabilem uel inseras infirmiori uasi tuo, uel nutrias, diuina lectione grauique colloquio. Nemo enim fere sollicitus de statu anime sue, atque ob hoc sine pertinacia inquirende uoluntati Domini intentus est, qui bono demonstratore usus non dignoscat quid inter schisma quodlibet atque unam Catholicam intersit.



EPISTOLA XXI [* 1Kb]  . Augustinus in presbyterum Hipponensem ordinatus, presertim ad dispensandum uerbum Dei, secumque reputans quam difficile sit sacerdotem pium agere, obsecrat ualerium ut patiatur ipsum in secessu precibus et studio hoc agere, ut sit idoneus imposito muneri.


Domino beatissimo et uenerabili, in conspectu Domini sincera caritate carissimo patri uALERIO episcopo, AUGUSTINUS presbyter, in Domino salutem.

1. Ante omnia peto, ut cogitet religiosa prudentia tua, nichil esse in hac uita, et maxime hoc tempore, facilius et letius, et hominibus acceptabilius episcopi, aut presbyteri, aut diaconi officio, si perfunctorie atque adulatorie res agatur: sed nichil apud Deum miserius, et tristius, et damnabilius. Item nichil esse in hac uita, et maxime hoc tempore difficilius, laboriosius, periculosius episcopi, aut presbyteri, aut diaconi officio; sed apud Deum nichil beatius, si eo modo militetur quo noster imperator iubet. Quis autem iste sit modus, nec a pueritia, nec ab adolescentia mea didici: et eo tempore quo discere ceperam, uis mihi facta est, merito peccatorum meorum , ut secundus locus gubernaculorum mihi traderetur, qui remum tenere non noueram.

2. Sed arbitror Dominum meum propterea me sic emendare uoluisse, quod multorum peccata nautarum, antequam expertus essem quid illic agitur, quasi doctior et melior reprehendere audebam. Itaque posteaquam missus sum in medium, tunc sentire cepi temeritates reprehensionum mearum; quanquam et antea periculosissimum iudicarem hoc ministerium. Et hinc erant lacryme ille quas me fundere in ciuitate, ordinationis mee tempore, nonnulli fratres animaduerterunt, et nescientes causas doloris mei, quibus potuerunt sermonibus, qui omnino ad uulnus meum non pertinerent, tamen bono animo consolati sunt. Sed multo ualde ac multo amplius expertus sum, quam putabam: non quia nouos aliquos fluctus aut tempestates uidi quas ante non noueram, uel non audieram, uel non legeram, uel non cogitaueram; sed ad eas euitandas aut perferendas solertiam et uires meas omnino non noueram, et alicuius momenti arbitrabar. Dominus autem irrisit me, et rebus ipsis ostendere uoluit meipsum mihi.

3. Quod si non damnando, sed miserando fecit, hoc enim spero certe uel nunc cognita egritudine mea, debeo Scripturarum eius medicamenta omnia perscrutari, et orando ac legendo agere, ut idonea ualetudo anime mee, ad tam periculosa negotia tribuatur; quod ante non feci, quia et tempus non habui. Tunc enim ordinatus sum, cum de ipso uacationis tempore ad cognoscendas diuinas Scripturas cogitaremus, et sic nos disponere uellemus, ut nobis otium  ad hoc negotium posset esse. Et quod uerum est, nondum sciebam quid mihi deesset ad tale opus, quale me nunc torquet et conterit. Quod si propterea in re ipsa didici quid sit homini necessarium, qui populo ministrat sacramentum et uerbum Dei, ut iam non mihi liceat assequi quod me non habere cognoui: iubes ergo ut peream, pater ualeri! Ubi est caritas tua? certe diligis me? certe diligis ipsam Ecclesiam cui me sic ministrare uoluisti? Et tamen certus sum quod et me et ipsam diligis. Sed putas me idoneum, cum ego melius me nouerim, qui tamen nec ipse me nossem, nisi experiendo didicissem.

4. Sed dicit fortasse Sanctitas tua; uellem scire quid desit instructioni tue. Tam multa autem sunt, ut facilius possim enumerare que habeam, quam que habere desidero. Auderem enim dicere, scire me, et plena fide retinere quid pertineat ad salutem nostram. Sed hoc ipsum quomodo ministrem ad salutem aliorum, non querens quod mihi utile est, sed quod multis, ut salui fiant? Et sunt fortasse aliqua, imo non est dubitandum esse, in sanctis Libris conscripta consilia, quibus cognitis et apprehensis possit homo Dei rebus ecclesiasticis ordinatioribus [1 1Kb] ministrare, aut certe inter manus iniquorum uel uiuere conscientia saniore, uel mori, ut illa uita non amittatur, cui uni christiana corda humilia et mansueta suspirant. Quomodo autem hoc fieri potest, nisi quemadmodum ipse Dominus dicit, petendo, querendo, pulsando; id est orando, legendo, plangendo? Ad quod negotium mihi paruum tempus uelut usque ad Pascha impetrare uolui per fratres a tua sincerissima et uenerabili caritate, et nunc per has preces uolo.

5. Quid enim responsurus sum Domino iudici: Non poteram ista iam querere, cum ecclesiasticis negotiis impedirer? Si ergo mihi dicat: Serue nequam, si uilla Ecclesie calumniosum aliquem pateretur, cuius fructibus colligendis magna opera impenditur; neglecto agro quem rigaui sanguine meo, si quid agere pro ea posses apud iudicem terre, nonne omnibus consentientibus, nonnullis etiam iubentibus et cogentibus pergeres, et si contra te iudicaretur, etiam trans mare proficiscereris: atque hoc modo uel annuam uel eo amplius absentiam tuam nulla querela reuocaret, ne alius possideret terram, non anime sed corpori pauperum necessariam; quorum tamen famem uiue arbores mee multo facilius mihique gratius, si diligenter colerentur, explerent? Cur ergo ad discendam agriculturam meam uocationem temporis tibi defuisse causaris? Dic mihi quid respondeam, rogo te? An forte uis dicam: Senex ualerius dum me omnibus rebus instructum esse credidisset, quanto amplius me dilexit, tanto minus ista discere permisit?

6. Attende omnia ista, senex ualeri, obsecro te per bonitatem et seueritatem Christi, per misericordiam et iudicium eius, per eum qui tantam tibi inspirauit erga nos  caritatem, ut ne te, nec pro lucro anime nostre, audeamus offendere. Sic autem mihi Deum et Christum testem facis innocentie et caritatis, et sinceri affectus quem circa nos habes, quasi ego non de his iurare omnibus possim. Ipsam ergo caritatem et affectum imploro, ut miserearis mei, et concedas mihi, ad hoc quod rogaui, tempus quantum rogaui, atque adiuues me orationibus tuis, et non sit inane desiderium meum, nec infructuosa Ecclesie Christi atque utilitati fratrum et conseruorum meorum absentia mea. Scio quod illam caritatem pro me orantem, maxime in tali causa, non despiciet Dominus; et eam sicut sacrificium suauitatis accipiens, fortassis breuiore tempore quam postulaui, me saluberrimis consiliis de Scripturis suis reddet instructum.



EPISTOLA XXII [* 1Kb]  . Augustinus presbyter, Aurelio Carthaginensi episcopo, deflens comessationes et ebrietates per Africam in cemeteriis et memoriis martyrum frequentari specie religionis: cui malo obtestatur ut mederi uelit. Dolet subinde etiam contentionem et humane laudis appetitum ab ipso Clericorum ordine non exsulare.

AURELIO episcopo, AUGUSTINUS presbyter.



CAPUT PRIMUM.---Salutato Aurelio agit de comes sationibus ab ecclesia remouendis.

1. Qua gratia responderem litteris Sanctitatis tue cum diu hesitans non reperirem , commisi me tamen [1 1Kb] Deo, qui pro uiribus meis operaretur in me, ut ea rescriberem que utrique nostrum studio in Domino et cura ecclesiastica pro tua [2 1Kb] prestantia et mea obsecundatione congruerent. Atque illud primum, quod orationibus meis te adiuuari credis, non solum non defugio, uerum etiam libenter amplector. Ita enim, etsi non meis, certe tuis, me Dominus noster exaudiet. Quod fratrem Alypium in nostra coniunctione mansisse, ut exemplo sit fratribus curas mundi huius uitare cupientibus, beneuolentissime accepisti, ago gratias, quas nullis uerbis explicare possim: Dominus hoc rependat in animam tuam. Omnis itaque fratrum cetus, qui apud nos cepit coalescere, tanta tibi prerogatiua obstrictus est, ut locis terrarum tantum longe disiunctis ita nobis consulueris tanquam presentissimus spiritu. Quapropter precibus quantum ualemus incumbimus, ut gregem tibi commissum tecum Dominus sustinere dignetur, nec te uspiam deserere, sed adesse adiutor in opportunitatibus, faciens cum Ecclesia sua misericordiam per sacerdotium tuum, qualem spirituales uiri ut faciat, lacrymis eum gemitibusque interpellant.

 2. Scias itaque, domine beatissime et plenissima caritate uenerabilis, non desperare nos, imo sperare uehementer, quod Dominus et Deus noster per auctoritatem persone quam geris, quam non carni, sed spiritui tuo impositam esse confidimus, multas carnales feditates et egritudines quas Africana Ecclesia in multis patitur, in paucis gemit, consiliorum grauitate [1 1Kb] et tua possit sanare. Cum enim Apostolus tria breuiter genera uitiorum detestanda et uitanda uno in loco posuerit, de quibus innumerabilium uitiorum exsurgit seges, unum horum quod secundo loco posuit, acerrime in Ecclesia uindicatur; duo autem reliqua, id est primum et ultimum, tolerabilia uidentur hominibus, atque ita paulatim fieri potest, ut nec uitia iam putentur. Ait enim uas electionis: Non in comessationibus et ebrietatibus, non in cubilibus et impudicitiis, non in contentione et dolo; sed induite uos Dominum Iesum Christum, et carnis curam ne feceritis in concupiscentiis .

3. Horum ergo trium, cubilia et impudicitie tam magnum crimen putantur, ut nemo dignus non modo ecclesiastico ministerio, sed ipsa etiam sacramentorum communione uideatur, qui se isto peccato maculauit [2 1Kb] : et recte omnino. Sed quare solum? Comessationes enim et ebrietates ita concesse et licite putantur, ut in honorem etiam beatissimorum martyrum, non solum per dies solemnes , sed etiam quotidie celebrentur. Que feditas [4 1Kb] si tantum flagitiosa et non etiam sacrilega esset, quibuscumque tolerantie uiribus sustentandam putaremus. Quanquam ubi est illud, quod cum multa uitia enumerasset idem apostolus, inter que posuit ebriosos, ita conclusit, ut diceret cum talibus nec panem edere? . Sed feramus hec in luxu et labe domestica, et eorum conuiuiorum que priuatis parietibus continentur, accipiamusque cum eis corpus Christi, cum quibus panem edere prohibemur; saltem de sanctorum corporum sepulcris, saltem de locis sacramentorum, de domibus orationum tantum dedecus arceatur. Quis enim audet uetare priuatim, quod cum frequentatur in sanctis locis, honor martyrum nominatur?

4. Hec si prima Africa tentaret auferre a ceteris terris, imitatione digna esse deberet: cum uero et per Italie maximam partem, et in aliis omnibus aut prope omnibus transmarinis Ecclesiis, partim quia nunquam facta sunt, partim quia uel orta uel inueterata, sanctorum et uere de uita futura cogitantium episcoporum diligentia et animaduersione exstincta atque deleta sint, dubitamus quomodo possumus tantam morum labem, uel proposito tam late [5 1Kb] exemplo emendare? Et nos quidem illarum partium hominem habemus episcopum, unde magnas agimus gratias  Deo: quanquam eius modestie atque lenitatis est, eius denique prudentie et sollicitudinis in Domino, ut etiamsi Afer esset, cito illi de Scripturis persuaderetur curandum, quod licentiosa et male libera consuetudo uulnus inflixit. Sed tanta pestilentia est huius mali, ut sanari prorsus, quantum mihi uidetur, nisi concilii auctoritate non possit. Aut si ab una ecclesia inchoanda est medicina; sicut uidetur audacie, mutare conari quod Carthaginensis Ecclesia tenet, sic magne impudentie est, uelle seruare que Carthaginensis Ecclesia correxit. Ad hanc autem rem quis alius episcopus esset optandus, nisi qui ea diaconus  exsecrabatur?

5. Sed quod erat tunc dolendum nunc auferendum est; non aspere, sed sicut scriptum est, in spiritu lenitatis et mansuetudinis . Dant enim mihi fiduciam littere tue indices germanissime caritatis, ut tecum tanquam mecum audeam colloqui. Non ergo aspere, quantum existimo, non duriter, non modo imperioso ista tolluntur; magis docendo quam iubendo, magis monendo quam minando. Sic enim agendum est cum multitudine: seueritas autem exercenda est in peccata paucorum. Et si quid minamur, cum dolore fiat, de Scripturis comminando uindictam futuram ne nos ipsi in nostra potestate, sed Deus in nostro sermone timeatur  . Ita prius mouebuntur spirituales uel spiritualibus proximi, quorum auctoritate, et lenissimis quidem sed instantissimis admonitionibus cetera multitudo frangatur.

6. Sed quoniam iste in cemeteriis ebrietates et luxuriosa conuiuia, non solum honores martyrum a carnali et imperita plebe credi solent, sed etiam solatia mortuorum; mihi uidetur facilius illic [1 1Kb] dissuaderi posse istam feditatem ac turpitudinem, si et de Scripturis prohibeatur, et oblationes pro spiritibus dormientium, quas uere aliquid adiuuare credendum est, super ipsas memorias non sint sumptuose, atque omnibus petentibus sine typho [2 1Kb] , et cum alacritate prebeantur: neque uendantur; sed si quis, pro religione aliquid pecunie offerre uoluerit, in presenti pauperibus eroget [3 1Kb] . Ita nec deserere uidebuntur memorias suorum, quod potest gignere non leuem cordis dolorem, et id celebrabitur in Ecclesia quod pie et honeste celebratur. Hec interim de comessationibus et ebrietatibus dicta sint.



CAPUT II.---De contentione et laudis appetitu. Quomodo honor et laus à prelatis assumenda.

7. De contentione autem et dolo quid me attinet dicere, quando ista uitia non in plebe, sed in nostro numero grauiora sunt? Horum autem morborum mater superbia est, et humane laudis auiditas, que etiam hypocrisim sepe generat. Huic non resistitur, nisi crebris  diuinorum Librorum testimoniis incutiatur timor et caritas Dei: si tamen ille qui hoc agit, seipsum prebeat patientie atque humilitatis exemplum, minus sibi assumendo quam offertur; sed tamen ab eis qui se honorant nec totum nec nichil accipiendo, et id quod accipitur laudis aut honoris, non propter se qui totus coram Deo esse debet et humana contemnere, sed propter illos accipiatur quibus consulere non potest, si nimia deiectione uilescat. Ad hoc enim pertinet quod dictum est, Nemo iuuentutem tuam contemnat ; cum hoc ille dixerit, qui alio loco ait: Si hominibus placere uellem, Christi seruus non essem .

8. Magnum est de honoribus et laudibus hominum non letari, sed et omnem pompam inanem precidere, et si quid inde necessarium retinetur, id totum ad utilitatem honorantium salutemque conferre. Non enim frustra dictum est: Deus confringet ossa hominum placere uolentium . Quid enim languidius, quid tam sine stabilitate ac fortitudine, quod ossa significant, quam homo quem male loquentium lingua debilitat, cum sciat falsa esse que dicuntur? Cuius rei dolor nullo modo anime uiscera dilaniaret, si non amor laudis ossa eius confringeret. Presumo de robore animi tui: itaque ista que tecum confero, mihi dico; dignaris tamen, credo, mecum considerare quam sint grauia, quam difficilia. Non enim huius hostis uires sentit, nisi qui ei bellum indixerit; quia si cuiquam facile est laude carere dum denegatur, difficile est ea non delectari cum offertur; et tamen tanta mentis in Deum debet esse suspensio, ut si non merito laudemur, corrigamus eos quos possumus; ne arbitrentur aut in nobis esse quod non est, aut nostrum esse quod Dei est, aut ea laudent que quamuis non desint nobis, aut etiam supersint, nequaquam tamen sunt laudabilia; uelut sunt bona omnia que uel cum pecoribus habemus communia, uel cum impiis hominibus. Si autem merito laudamur propter Deum, gratulemur eis quibus placet uerum bonum; non tamen nobis quia placemus hominibus, sed si coram Deo tales sumus, quales nos esse credunt, et non tribuitur nobis, sed Deo, cuius dona sunt omnia que uere meritoque laudantur. Hec mihi ipse canto quotidie, uel potius ille cuius salutaria precepta sunt, quecumque siue in diuinis Lectionibus inueniuntur, siue que intrinsecus animo suggeruntur; et tamen uehementer cum aduersario dimicans, sepe ab eo uulnera capio, cum delectationem oblate laudis mihi auferre non possum.

9. Hec propterea scripsi, ut si tue Sanctitati iam non sunt necessaria, siue quod plura huiusmodi ipse cogites atque utiliora, siue quod tue Sanctitati medicina ista non opus sit, mala tamen mea nota sint tibi, sciasque unde pro mea infirmitate Deum rogare digneris: quod ut impensissime facias, obsecro per humanitatem illius qui preceptum dedit ut inuicem onera nostra portemus. Multa sunt que de uita nostra et conuersatione deflerem, que nollem per litteras ad te uenire,  si inter cor meum et cor tuum ulla [1 1Kb] essent ministeria preter os meum et aures tuas. Si autem uenerabilis nobis omniumque nostrum tota sinceritate carissimus, cuius in te uere fraternam cum presens essem benignitatem studiumque perspexi, senex Saturninus  dignatus fuerit, quando opportunum uidebitur, ad nos uenire, quidquid cum eius Sanctitate, et spirituali affectu colloqui potuerimus, aut nichil, aut non multum distabit, ac si cum tua Dignatione id ageremus. Quod ut nobiscum ab eo petere atque impetrare digneris, tantis precibus posco, quantis uerba nulla sufficiunt. Absentiam enim meam tantum longe Hipponenses uehementer nimisque formidant, neque ullo modo mihi sic uolunt credere, ut et ego uideam agrum quem [2 1Kb] fratribus datum prouisione et liberalitate tua didicimus, ante epistolam tuam, per sanctum fratrem et conseruum nostrum Parthenium, a quo multa alia, que audire desiderabamus, audiuimus. Prestabit Dominus ut etiam cetera, que adhuc desideramus, impleantur.



EPISTOLA XXIII [* 1Kb]  . Augustinus Maximino episcopo donatiste, qui diaconum catholicum rebaptizasse dicebatur, ut aut fateatur factum, aut profiteatur se orthodoxum, inuitans illum uel ad colloquium, uel ad rescribendum, ut concordia Ecclesie sarciatur.

Domino dilectissimo et honorabili fratri MAXIMINO  , AUGUSTINUS presbyter Ecclesie catholice, in Domino salutem.

1. Priusquam ad rem ueniam de qua tue Beneuolentie scribere uolui, tituli huius epistole, ne uel te, uel alium quempiam moueat, rationem breuiter reddam. Domino, scripsi, quia scriptum est: uos in libertatem uocati estis, fratres, tantum ne libertatem in occasionem carnis detis, sed per caritatem seruite inuicem . Cum ergo uel hoc ipso officio litterarum per caritatem tibi seruiam, non absurde te dominum uoco propter unum et uerum Dominum nostrum qui nobis ista precepit. Dilectissimo autem quod scripsi, nouit Deus quod non solum te diligam, sed ita diligam ut meipsum; quandoquidem bene mihi sum conscius bona me tibi optare que mihi. Honorabili uero quod addidi, non ad hoc addidi, ut honorarem episcopatum tuum; mihi enim episcopus non es, neque hoc cum contumelia dictum acceperis; sed ex animo quo in ore  nostro debet esse, Est, est, Non, non. Neque enim ignoras, aut quisquam hominum qui nos nouit ignorat, neque te esse episcopum meum, neque me presbyterum tuum. Honorabilem igitur ex ea regula te libenter appello, qua noui te esse hominem, et noui hominem ad imaginem Dei et similitudinem factum, et in honore positum ipso ordine et iure nature, si tamen intelligendo que intelligenda sunt, seruet honorem suum. Nam ita scriptum est: Homo in honore positus non intellexit; comparatus est iumentis insensatis, et similis factus est illis . Cur ergo te honorabilem in quantum homo es non appellem, cum presertim de tua salute atque correctione, quandiu in hac uita es, desperare non audeam? Fratrem uero ut uocem, non te latet preceptum nobis esse diuinitus, ut etiam eis qui negant se fratres nostros esse, dicamus, Fratres nostri estis; et hoc uehementer ualet ad causam, propter quam scribere uolui Fraternitati tue. Iam enim reddita ratione cur epistole talem ianuam fecerim, audi placidissime que sequuntur.

2. Ego cum in ista regione consuetudinem hominum lugendam atque plangendam, qui cum christiano nomine glorientur, Christianos rebaptizare non dubitant, quibus uerbis poteram detestarer non defuerunt laudatores tui, qui mihi dicerent te ista non facere. Fateor, primo non credidi. Deinde considerans posse fieri ut animam humanam de futura uita cogitantem Dei timor inuaderet, ut se ab scelere apertissimo temperaret, gratulatus credidi, quod tali proposito ab Ecclesia catholica nolueris esse nimis alienus. Querebam sane occasionem loquendi tecum, ut si fieri posset, ea que parua remanserat inter nos dissensio tolleretur; cum ecce ante paucos dies diaconum nostrum Mutugennensem te rebaptizasse nuntiatum est. Dolui uehementer, et illius miserabilem lapsum, et tuum, frater, inopinatum scelus. Noui enim que sit Ecclesia catholica. Gentes sunt hereditas Christi, et possessio Christi termini terre. Nostis et uos, aut si non nostis, aduertite; facillime a uolentibus sciri potest. Rebaptizare igitur hereticum hominem, qui hec sanctitatis signa perceperit que christiana tradidit disciplina, omnino peccatum est: rebaptizare autem catholicum, immanissimum scelus est. Tamen non adeo credens, quia de te mihi bene persuasum tenebam, Mutugennam ipse perrexi; et eum quidem miserum uidere non potui, a parentibus uero eius audiui quod uester iam etiam diaconus factus sit. Et tamen tam bene adhuc de tuo corde sentio, ut eum rebaptizatum esse non credam.

3. Quare te, frater dilectissime, per diuinitatem et humanitatem Domini nostri Iesu Christi obsecro, ut rescribere mihi digneris quid gestum sit, et sic rescribere, ut noueris me in Ecclesia fratribus nostris epistolam tuam uelle recitare. Quod ideo scripsi, ne cum id postea facerem quod me non sperares esse facturum, offenderem Charitatem tuam, et iustam de me apud communes amicos querelam deponeres. Quid ergo te impediat ad rescribendum, non uideo. Si enim rebaptizas, nichil est quod homines de tuo  collegio formides, cum id te rescripseris facere quod te illi facere etiamsi nolles iuberent. Cum autem id quantis potueris documentis faciendum esse defenderis, non solum non succensebunt, sed etiam predicabunt. Si autem non rebaptizas, arripe libertatem christianam, frater Maximine, arripe, queso te; non cuiusquam hominis, in contemplatione Christi, aut reprehensionem uerearis, aut exhorreas potestatem. Transit honor huius seculi, transit ambitio. In futuro Christi iudicio, nec abside gradate, nec cathedre uelate, nec sanctimonialium occursantium atque cantantium greges adhibebuntur ad defensionem, ubi ceperint accusare conscientie, et conscientiarum arbiter iudicare. Que hic honorant, ibi onerant; que hic releuant, ibi grauant. Ista que pro tempore propter Ecclesie utilitatem honori nostro exhibentur, defendentur forte bona conscientia; defendere autem non poterunt malam.

4. Quod ergo tam pio et tam religioso animo facis, si tamen facis, ut Ecclesie catholice baptismum non iteres, sed approbes potius tanquam unius uerissime matris, que omnibus gentibus, et regenerandis prebet sinum, et regeneratis ubera infundit, tanquam unius possessionis Christi, sese usque ad terre terminos porrigentis; si hoc uere facis, cur non erumpis in exsultantem et liberam uocem? cur lucerne tue tam utilem splendorem premis sub modio? Cur non discissis atque abiectis ueteribus pellibus timide seruitutis, christiana potius indutus fiducia exis et dicis: Ego unum baptismum noui, Patris et Filii et Spiritus sancti nomine consecratum atque signatum? hanc formam ubi inuenio necesse est ut approbem; non destruo quod dominicum agnosco, non exsufflo uexillum regis mei. uestem Christi et qui diuiserunt, non uiolauerunt ; et illi adhuc Christum non resurrecturum crediderant, sed morientem uidebant. Si a persecutoribus uestis non conscissa est pendentis in cruce, cur a Christianis destruitur sacramentum sedentis in celo? Si ueteris populi temporibus Iudeus essem, quando aliud esse melius non possem, accepissem utique circumcisionem. Quod signaculum iustitie fidei tantum illo tempore ualuit, antequam Domini euacuaretur aduentu, ut infantem filium Moysi Angelus prefocasset, nisi mater arrepto calculo circumcidisset puerum, et hoc sacramento imminentem perniciem depulisset . Hoc sacramentum etiam Iordanem fluuium refrenauit, et reduxit in fontem. Hoc sacramentum ipse Dominus, quamuis euacuauerit crucifixus, tamen natus accepit. Non enim signacula illa damnata sunt, sed succedentibus opportunioribus decesserunt. Nam sicut circumcisionem abstulit Domini primus aduentus, sic Baptismum auferet secundus aduentus. Sicut enim nunc posteaquam uenit libertas fidei, et remotum est seruitutis iugum, nullus christianus circumciditur carne; sic tunc regnantibus iustis cum Domino, damnatisque impiis, nemo baptizabitur, sed illud quod ista prefigurant, id est circumcisio cordis, et munditia conscientie manebit in eternum. Si ergo  illo tempore Iudeus essem, et ueniret ad me Samaritanus, uelletque, illo errore derelicto quem etiam Dominus improbauit dicens, uos adoratis quod nescitis; nos adoramus quod scimus, quoniam salus ex Iudeis est : uellet ergo Samaritanus, quem Samaritani circumciderant, fieri Iudeus, uacaret certe iterationis audacia, et id quod apud heresim factum erat, quod preceperat Deus, non repetere sed approbare cogeremur. Quod si in carne circumcisi hominis non inuenirem locum ubi circumcisionem repeterem, quia unum est illud membrum; multo minus inuenitur locus in uno corde, ubi baptismus Christi repetatur. Ideo qui duplicare Baptismum uultis, necesse est omnino ut corda duplicia requiratis.

5. Clama ergo recte te facere, si non rebaptizas; et non solum sine trepidatione, sed etiam cum gaudio mihi inde rescribe. Nulla te tuorum concilia, frater, exterreant. Si enim hoc eis displicuerit, non sunt digni qui te habeant; si autem placuerit, credimus de misericordia Domini, qui timentes sibi displicere, et conantes placere nunquam deserit, quod inter uos et nos cito pax erit: ne propter honores nostros, de qua sarcina periculosa ratio reddetur, misere plebes credentes in Christum habeant in domibus suis communes cibos, et mensam Christi communem habere non possint. Nonne ingemiscimus quod uir et uxor, ut fideliter coniungant corpora sua, iurant sibi plerumque per Christum, et ipsius corpus Christi diuersa communione dilaniant? Hoc tantum scandalum, tantus diaboli triumphus, tanta pernicies animarum, si per tuam modestiam, et prudentiam, et dilectionem quam debemus ei qui pro nobis suum sanguinem fudit, ablata de medio in his regionibus fuerit; quis explicet uerbis quam tibi palmam preparet Dominus, ut ad cetera membra sananda, que per totam Africam tabefacta miserabiliter iacent, a te proficiscatur tam imitabile medicine documentum? Quam uereor, quoniam cor meum uidere non potes, ne tibi cum insultatione potius quam cum dilectione loqui uidear! Sed certe amplius quid faciam non inuenio, nisi ut inspiciendum sermonem meum tibi offeram, animum Deo.

6. Tollamus de medio inania obiecta, que a partibus imperitis iactari contra inuicem solent; nec tu obiicias tempora Macariana, nec ego seuitiam Circumcellionum: si hoc ad te non pertinet, nec illud ad me. Area dominica nondum uentilata est; sine paleis esse non potest. Nos oremus, atque agamus quantum possumus, ut frumentum simus. Ego de rebaptizato diacono nostro silere non possum: scio enim quam mihi silentium perniciosum sit. Non enim cogito in ecclesiasticis honoribus tempora uentosa transigere, sed cogito me principi pastorum omnium rationem de commissis ouibus redditurum. Si forte nolles ut hec tibi scriberem, oportet te, frater, ignoscere timori meo. Multum enim timeo ne me tacente et dissimulante, alii quoque rebaptizentur a uobis. Decreui ergo, quantum uires et facultatem Dominus  prebere dignatur, causam istam sic agere, ut pacincis collationibus nostris omnes qui nobis communicant, nouerint ab heresibus aut schismatibus quantum catholica distet Ecclesia, et quantum sit cauenda pernicies uel zizaniorum uel precisorum de uite Domini sarmentorum. Quam collationem mecum si libenti animo susceperis, ut concordibus nobis amborum littere populis recitentur, ineffabili exsultabo letitia. Si autem id equo animo non accipis, quid faciam, frater, nisi ut te quoque inuito epistolas nostras populo catholico legam, quo esse possit instructior? Quod si rescribere dignatus non fueris, uel meas legere decreui, ut saltem diffidentia uestra cognita rebaptizari erubescant.

7. Neque id agam cum miles presens est, ne quis uestrum arbitretur tumultuosius me agere uoluisse, quam ratio pacis desiderat; sed post abscessum militis, ut omnes qui nos audiunt intelligant non hoc esse propositi mei ut inuiti homines ad cuiusquam communionem cogantur, sed ut quietissime querentibus ueritas innotescat. Cessabit a nostris partibus terror temporalium potestatum: cesset etiam a uestris partibus terror congregatorum Circumcellionum. Re agamus, ratione agamus, diuinarum Scripturarum auctoritatibus agamus, quieti atque tranquilli quantum possumus petamus, queramus, pulsemus, ut accipiamus et inueniamus, et aperiatur nobis, ne [1 1Kb] forte fieri possit, ut adiuuante Domino concordes conatus et orationes nostras, tanta deformitas atque impietas Africanarum regionum de nostris terris incipiat aboleri. Si non credis post discessum militum me uelle agere, post discessum militum tu rescribe. Si enim ego presente milite litteras meas legere populo uoluero, prolata epistola mea demonstrabit me fidei uiolatorem. Quod misericordia Domini auertat a moribus atque instituto meo, quod mihi per iugum suum inspirare dignatus est.

8. Episcopus meus Beneuolentie tue fortasse potius litteras misisset, si esset presens, aut ego illo uel iubente uel permittente scripsissem. Sed illo absente cum diaconi rebaptizatio recens esse dicitur, frigescere actionem ipsam dilatione non passus sum, de fraterna et uera morte acerbissimi doloris aculeis excitatus. Quem dolorem meum adiuuante misericordia et prouidentia Domini, pacis fortasse compensatio lenitura est. Deus et Dominus noster tibi mentem pacatam inspirare dignetur, domine dilectissime frater.





EPISTOLA XXIu [* 1Kb]  . Paulinus Alypio episcopo de libris Augustini quos recepit, excusans quod serius miserit ad illum Eusebii Chronica. Cupit edoceri de genere et uita Alypii: ipse uicissim de se nonnulla aperiens. Panem unum dono mittit.

Domino merito honorabili, et beatissimo patri ALYPIO, PAULINUS et THERASIA peccatores.

1. Hec est uera caritas, hec perfecta dilectio, quam  tibi circa humilitatem nostram inesse docuisti, domine uere sancte, et merito beatissime ac desiderabilis. Accepimus enim per hominem nostrum Iulianum de Carthagine reuertentem, litteras tantam nobis Sanctitatis tue lucem afferentes, ut nobis caritatem tuam non agnoscere, sed recognoscere uideremur. Quia uidelicet ex illo, qui nos ab origine mundi predestinauit sibi, caritas ista manauit, in quo facti sumus antequam nati, quia ipse fecit nos, et non ipsi nos , qui fecit que futura sunt. Huius igitur prescientia et opere formati in similitudinem uoluntatum et unitatem fidei uel unitatis fidem preueniente notitiam caritate connexi sumus, ut nos inuicem ante corporales conspectus reuelante spiritu nosceremus. Gratulamur itaque et gloriamur in Domino, qui unus atque idem ubique terrarum operatur in suis dilectionem suam Spiritu sancto, quem super omnem carnem effudit, fluminis impetu letificans ciuitatem suam. In cuius te ciuibus principalem cum principibus populi sui, sede apostolica merito collocauit: nosque etiam, quos erexit elisos, et de terra inopes suscitauit, in uestra uoluit sorte numerari. Sed magis gratulamur in eo Domini munere, quo nos in pectoris tui habitatione constituit; quoque ita uisceribus tuis insinuare dignatus est, ut peculiarem nobis caritatis tue fiduciam uindicemus, his officiis atque muneribus prouocati, ut nos diffidenter aut leuiter te amare non liceat.

2. Accepimus enim insigne precipuum dilectionis et sollicitudinis tue, opus sancti et perfecti in Domino Christo uiri, fratris nostri Augustini libris quinque confectum, quod ita miramur atque suspicimus, ut dictata diuinitus uerba credamus. Itaque fiducia suscipiende nobis unanimitatis tue, et ad ipsum scribere ausi sumus, dum nos illi per te, et de imperitia excusandos, et ad caritatem commendandos presumimus; sicut et omnibus sanctis, quorum nos et absentium officiis sospitare dignatus es, pari procul dubio curaturus affectu, ut per Sanctitatem tuam, nostris inuicem salutentur obsequiis, et in clero Sanctitatis tue comites, et in monasteriis fidei ac uirtutis tue emulatores. Nam etsi in populis ac super populum agas, oues pascue Domini regens sollicitis uigil pastor excubiis: tamen abdicatione seculi, et repulsa carnis ac sanguinis, desertum tibi ipse fecisti, secretus a multis, uocatus in paucis.

3. Sane uicario aliquatenus munere, licet per omnia tibi impar, ut iusseras, prouidi illam Eusebii uenerabilis episcopi Constantinopolitani de cunctis temporibus historiam. Sed in hoc fuit obtemperandi mora, quod instructu tuo, quia ipse non haberem hunc codicem, Rome reperi apud parentem nostrum uere sanctissimum Domnionem, qui procul dubio promptius mihi paruit in hoc beneficio, quod tibi deferendum indicaui [1 1Kb] . uerumtamen quia et loca tua mihi significare dignatus es, ut ipse monuisti, ad uenerabilem socium corone tue, patrem nostrum Aurelium ita scripsimus, ut si nunc Hippone-regio degeres, illo tibi litteras nostras, et transcriptam Carthagine membranam mittere dignaretur. Quod et sanctos uiros, quos  indices caritatis ipsorum, tuo sermone cognouimus. Comitem et Euodium rogauimus, ut hec scribere ipsi curarent, ne uel parenti Domnioni diutius codex suus deforet, et tibi transmissus sine necessitate redhibendi maneret.

4. Specialiter autem hoc a te peto, quoniam me immerentem et inopinantem magno tui amore complesti, ut pro hac historia temporum, referas mihi omnem tue Sanctitatis historiam: ut quod [1 1Kb] genus, unde sis domo, tanto uocatus a Domino, quibus exordiis segregatus ab utero matris tue, ad matrem filiorum Dei prole letantem, abiurata carnis et sanguinis stirpe, transieris, et in genus regale et sacerdotale sis translatus, edisseras. Quod enim indicasti, iam de humilitatis nostre nomine apud Mediolanum te didicisse, cum illic initiareris, fateor curiosius me uelle condiscere, ut omni parte te nouerim, quo magis gratuler, si a suscipiendo mihi patre nostro Ambrosio, uel ad fidem inuitatus es, uel ad sacerdotium consecratus, ut eumdem ambo uideamur habere auctorem. Nam ego etsi a Delphino Burdegale baptizatus, a Lampio apud Barcilonem in Hispania, per uim inflammate subito plebis, sacratus sim; tamen Ambrosii semper et dilectione ad fidem innutritus sum, et nunc in sacerdotii ordine confoueor. Denique suo me clero uindicare uoluit, ut etsi diuersis locis degam, ipsius presbyter censear.

5. Sed de me ne quid ignores, scias antiquissimum peccatorem, non ita olim de tenebris et umbra mortis eductum, spiritum aure uitalis hausisse, nec ita olim posuisse in aratro manum, et crucem Domini sustulisse; quam ut in finem perferre ualeamus, orationibus tuis adiuuemur. Accumulabitur hec meritis tuis merces, si interuentu tuo onera nostra releuaueris. Sanctus enim laborantem adiuuans  exaltabitur sicut ciuitas magna. Et tu quidem super montem ciuitas edificata es, uel accensa super candelabrum lucerna in septiformi claritate colluces; nos sub modio peccatorum delitescimus: uisita litteris tuis, et profer in lucem in qua ipse uersaris, super aurea candelabra conspicuus. Eloquia tua lumen semitis nostris erunt, et oleo lucerne tue impinguabitur caput nostrum. Et accendetur fides, cum spiritu oris tui cibum mentis et lumen anime sumpserimus.

6. Pax et gratia Dei tecum, et corona iustitie tibi maneat in die illo, domine pater, merito dilectissime et uenerabilis et exoptatissime. Benedictos Sanctitatis tue comites et emulatores, in Domino fratres, si dignantur, nostros, tam in ecclesiis quam in monasteriis, Carthagini, Thagaste, Hippone-regio, et totis parochiis tuis atque omnibus cognitis tibi per Africam locis, Domino catholice seruientes, multo affectu et obsequio salutari rogamus. Si ipsam membranam sancti Domnionis acceperis, transcriptam nobis remittere dignaberis. Et hoc rogo scribas mihi quem hymnum meum cognoueris. Panem unum Sanctitati tue unitatis gratia misimus, in quo etiam Trinitatis soliditas continetur. Hunc panem eulogiam esse tu facies dignatione sumendi.





EPISTOLA XXu [* 1Kb]  . Paulinus Augustino, exquisitis eum laudibus exornans pro quinque eius aduersus Manicheos libris, quos ab Alypio acceperat. Panem ipsi dono mittit.


Domino fratri unanimo et uenerabili AUGUSTINO, PAULINUS et THERASIA peccatores.

1. Charitas Christi que urget nos, et absentes licet per unitatem fidei alligat, ipsa fiduciam ad te scribendi pudore depulso prestitit: teque per litteras tuas uisceribus meis intimauit, quas et de scholasticis facultatibus affluentes, et de celestibus fauis dulces, ut anime mee medicas et altrices, in quinque libris interim teneo, quos munere benedicti et uenerabilis nobis episcopi nostri Alypii, non pro nostra instructione tantum, sed etiam pro Ecclesie multarum urbium utilitate suscepimus. Hos igitur nunc libros lectioni habeo; in his me oblecto; de his cibum capio, non illum qui perit, sed qui operatur uite eterne substantiam per fidem nostram, qua accorporamur in Christo Iesu Domino nostro: cum fides nostra, que uisibilium negligens, inuisibilibus inhiat, per caritatem omnia secundum ueritatem omnipotentis Dei credentem, litteris et exemplis fidelium roboretur. O uere sal terre, quo precordia nostra ne possint seculi uanescere errore, condiuntur! O lucerna digne supra candelabrum Ecclesie posita, que late catholicis urbibus de septiformi lychno pastum oleo letitie lumen effundens, densas licet hereticorum caligines discutis, et lucem ueritatis a confusione tenebrarum splendore clarifici sermonis enubilas!

2. uides, frater unanime, admirabilis in Christo Domino et suscipiende, quam familiariter agnouerim te, quanto admirer stupore, quam magno amore complectar, qui quotidie colloquio litterarum tuarum fruor, et oris tui spiritu uescor. Os enim tuum fistulam aque uiue et uenam fontis eterni merito dixerim quia fons in te [1 1Kb] aque salientis in uitam eternam Christus effectus est . Cuius desiderio sitiuit in te anima mea, et ubertate tui fluminis inebriari terra mea concupiuit. Ideoque cum hoc Pentateucho tuo contra Manicheos me satis armaueris, si qua in alios quoque hostes catholice fidei munimina comparasti , queso promere mihi de armamentario tuo, et conferre non abnuas arma iustitie. Sum enim laboriosus, etiam nunc sub magno onere peccator [2 1Kb] , ueteranus in numero peccatorum, sed eterno regi nouus in corpore tiro militie. Sapientiam mundi miser hucusque miratus sum, et per inutiles litteras reprobatamque prudentiam Deo stultus et mutus fui. Postquam inueteraui inter inimicos meos, et uanui in cogitationibus meis, leuaui oculos meos in montes, ad precepta legis et gratie dona suspiciens: unde mihi auxilium uenit a Domino, qui  non secundum iniquitates retribuens, illuminauit cecum, soluit compeditum, humiliauit erectum male, ut erigeret humiliatum pie.

3. Sequor igitur, non equis adhuc passibus, magna iustorum uestigia, si possim orationibus uestris apprehendere, in quo Dei miserationibus apprehensus sum. Rege ergo paruulum in terra reptantem, et tuis gressibus ingredi doce. Nolo enim me corporalis ortus magis quam spiritualis exortus etate consideres. Quippe etas mihi secundum carnem ea iam est, qua fuit ille ab Apostolis in porta Speciosa, uerbi potestate sanatus . In natalibus autem anime, illius adhuc mihi tempus infantie est, que intentatis Christo uulneribus immolata, digno sanguine agni uictimam precucurrit, et dominicam auspicata est passionem. Atque ideo ut infantem adhuc uerbo Dei et spirituali etate lactentem, educa uerbis tuis, uberibus fidei, sapientie, caritatis inhiantem. Si officium commune consideras, frater es; si maturitatem ingenii tui et sensuum, pater mihi es, etsi forte sis euo iunior, quia te ad maturitatem meriti et honorem seniorum prouexit [1 1Kb] iuuenem cana prudentia. Foue igitur et corrobora me in sacris Litteris, et spiritualibus studiis, tempore, ut dixi, recentem, et ob hoc post longa discrimina, post multa naufragia, usu rudem, uixdum a fluctibus seculi emergentem, tu qui iam solido littore constitutus, tuto [2 1Kb] excipe sinu, ut in portu salutis, si dignum putas, pariter nauigemus. Interea me de periculis uite istius et profundo peccatorum euadere nitentem, orationibus tuis tanquam tabula sustine, ut de hoc mundo quasi de naufragio nudus euadam.

4. Idcirco enim me leuare sarcinis, et uestimentis onerantibus exuere curaui, ut undosum hoc, quod inter nos et Deum peccatis interlatrantibus separat, presentis uite salum, omni amictu carnis, et cura diei sequentis, iubente et adiuuante Christo expeditus enatem. Neque id me perfecisse glorior; quod etsi gloriari possem, in Domino gloriarer, cuius est perficere, quod nobis adiacet uelle: sed concupiscit adhuc anima mea desiderare iudicia Domini. uide quando assequatur effectu Dei uoluntatem [3 1Kb] , qui adhuc ipsum desiderare desiderat. Quod in me tamen est, dilexi decorem domus sancte, et quantum in me fuit, elegeram abiectus esse in domo Domini. Sed cui placuit segregare me ab utero matris mee, et ab amicitia carnis et sanguinis ad gratiam suam trahere, eidem placuit inopem me omnis boni meriti, suscitare de terra et de lacu miseriarum, ac de luto fecis educere, ut collocaret me cum principibus populi sui, et partem meam in tua sorte poneret, ut te prestante meritis, officio sociatus equarer [4 1Kb] .

5. Presumptione igitur non mea, sed placito et ordinatione Domini, Fraternitatis tue mihi fedus usurpans,  tanto indignus honore me dignor; quia te pro tua sanctitate certo scio, nam ueritate sapis, non alta sapere, sed humilibus congruere. Ideoque prompte et intime recepturum spero caritatem humilitatis nostre, quam quidem iam recepisse te per beatissimum sacerdotem Alypium  patrem nostrum, confido. Is enim sine dubio de se tibi exemplum prebuit nos ante notitiam et supra meritum diligendi, qui incognitos sibi nos, et longinqua soli uel sali intercapedine disparatos, spiritu uere dilectionis, qui ubique et penetrat et effunditur, et uidere diligendo potuit, et alloquendo pertingere. Hic nobis prima affectus sui documenta, et caritatis tue pignora in supradicto digno munere librorum dedit. Et quanto studuit impendio, ut Sanctitatem tuam non ipsius tantum uerbis, sed plenius eloquentia et fide tua cognitam non possemus amare mediocriter tantopere curasse eumdem credimus, ut nos uicissim ipsius imitatione plurimum diligas. Gratia Dei tecum, ut est, in eternum maneat optamus, frater in Christo Domino unanime, uenerabilis, desiderantissime: totam domum, et omnem comitem, et emulatorem in Domino sanctitatis tue, plurimo fraternitatis unanime salutamus affectu. Panem unum, quem unanimitatis indicio misimus caritati tue, rogamus accipiendo benedicas.



EPISTOLA XXuI [* 1Kb]  . Augustinus Licentium iuuenem nobilem et doctum, quondam ipsius discipulum, hortatur ad mundi contemptum, abutens ad hoc ipsius Licentii carmine, quod ad preceptorem scripserat.

LICENTIO AUGUSTINUS.

1. uix reperi occasionem scribendi tibi; quis credat? Sed mihi tamen Licentium necesse est credere. Nolo te causas rationesque rimari, que etiamsi reddi possent, fidei tamen, qua mihi credis, non eas debeo. Nam et litteras tuas non per eos accepi, per quos possem scripta redhibere. Que autem petisti ut peterem, curaui per epistolam quantum promendum [1 1Kb] uidebatur; sed quid effecerim tu uideris. Quod si nondum effectum est, uel cum sciero, agam instantius, uel cum rursus ipse admonueris. Hactenus que huius uite uincula perstrepunt, tecum locutus sim: nunc paucis accipe pectoris mei estus de spe tua non transitoria, quonam modo uia tibi patescat in Deum.

2. Mi Licenti, etiam atque etiam recusantem et formidantem compedes sapientie, timeo te rebus mortalibus ualidissime et perniciosissime compediri. Nam sapientia quos primo alligauerit, et exercitatoriis quibusdam laboribus edomuerit, soluit postea [2 1Kb] , liberatisque sese donat ad fruendum; et quos primo temporalibus nexibus erudiuerit, post eternis amplexibus alligat; quo uinculo nec iucundius nec solidius  cogitari quidquam potest. Prima hec aliquantulum dura esse confiteor; illa uero ultima nec dura dixerim, quia dulcissima sunt; nec mollia, quia firmissima: quid igitur nisi quod dici non potest, sed credi tamen et sperari et amari potest? uincula uero huius mundi asperitatem habent ueram, iucunditatem falsam; certum dolorem, incertam uoluptatem; durum laborem, timidam quietem; rem plenam miserie, spem beatitudinis inanem. Hisne tu inseris et collum et manus et pedes, cum et honoribus huiuscemodi subiugari affectas, et facta tua non aliter fructuosa existimas, et ambis inherere, quo non modo inuitatus, sed nec compulsus quidem ire debuisti? Hic tu fortasse Terentiani serui mihi responsum dederis:

Ohe, tu uerba fundis hic sapientia! 
Cape igitur ut fundam potius quam effundam. Aut si ego canto, tu autem ad aliam uocem saltas, nec sic quidem me penitet. Habet enim suam hilaritatem ipsa cantatio, etiam cum ad eam membra non mouet, cui plena caritatis modulatione cantatur. uerba quedam in epistolis tuis me mouerunt, sed de his tractare, cum factorum uiteque totius tue cura excoquat, ineptum putaui.


Carmen  Licentii ad Augustinum preceptorem.

3. Arcanum uarronis iter scrutando profundi
Mens hebet, aduersamque fugit conterrita lucem.
Nec mirum, iacet omnis enim mea cura legendi
Te non dante manum, et consurgere sola ueretur.
Nam simul ut perplexa uiri compendia tanti
uoluere suasit amor, sacrosque attingere sensus,
Quis numerûm dedit ille tonos, mundumque tonando
Disseruit canere, et pariles agitare choreas,
Implicuit uaria nostrum caligine pectus,
Induxitque animo rerum uiolentia nubem.
Inde figurarum positas sine puluere formas
Posco amens, aliasque graues offendo tenebras.
Ad summam [1 1Kb] , astrorum causas clarosque meatus,
Obscuros quorum ille situs per nubila monstrat.
Sic iacui nutans, ut talem omnino ruinam,
Nec qui nos prohibet latebras agnoscere celi,
Nec persona daret tunctorum treta cauernis.
Protea namque ferunt ueterum commenta Pelasgum,
Qui dum sollicitis non uult aperire futura,
Spumat aper, fluit unda, fremitleo, sibilat anguis,
Captum aliquando tamen in munera parua uolucrum.
At mihi, qui nimium curis grauioribus angor,
Dulcia queque anime, subdulcia pabula quero,
uarronis responsa latent. Quod supplice cantu
Presidium nymphamue rogem et flumina poscam?
An te uoce uocem, clari quem rector Olympi
Fontibus infantum prefecit, et abdita iussit
Ubertate animi longe ructare fluenta?
Ferto magister opem, ac tu tu ne desere uires
Inualidas, mecumque sacras subuertere glebas
Incipe: tempus enim, nisi me mortalia fallunt,
Labitur, in seniumque trahit. Tibi noster Apollo
Corda replet, patremque suum patremque deorum
Conciliat, legemque bonam, pacemque cruentam
Monstrat, et abducto uelamine singula pandit.
uiginti emensus nam longos forsitan orbes
Solis eras, cum te ratio pulcherrima mundi,
Ditior imperiis, et nectare dulcior omni
Corripuit, statuitque uagum, medioque locauit,
Omnibus unde aciem posses intendere rebus.
O bone, carpe iter annorum, sapientia quantum
Crescit amore sui, inueniens noua culmina semper.
Perge uiam qua te soboles preclara tonantis
Perducit, sternens in planos ardua campos.
Et cum luciferos precordia uesper in ortus
Distulerit, sanctumque super benedixerit ignem,
 Sis memor ipse mei: bibulam qui ponitis aurem
Legibus inuictis, contundite pectora palmis,
Sternite membra solo, meritosque ciete dolores,
Et prohibete nefas, Deus imperat omnibus unum,
Admonet antistes, uenturaque fulmina [1 1Kb] terrent.
O mihi transactos reuocet si pristina soles
Letificis aurora rotis, quos libera tecum
Otia tentantes, et candida iura bonorum,
Duximus Italie medio, montesque per altos!
Non me dura gelu prohiberent frigora cano,
Nec fera tempestas Zephyrûm, fremitusque Borini,
Quin tua sollicito premerem uestigia passu.
Hoc opus ut iubeas tantum, cruor irriget artus,
Solstitio Neuros, bruma sectabimur Istrum.
Ignotus Garamas soluet mihi uincula gentis [2 1Kb] .
Xampeosque lacus fugiens Hypaneius amnis [3 1Kb]
Callipidum Scythicas resonat spumosus ad undas.
Ibimus et Leucos, qua Leucia solis in ortus
Tenditur: et uasti deserta cacumina Cassi,
Queis Epidamneas equat sibi Cassia rupes,
Unde quiescentem auroram, currusque solutos,
Sopitamque diem media sub nocte uiderem,
Te suadente petam: nec enim labor aut metus ullus
Terret, ubi insontes precibus Deus audit apertis.
Et nunc Romulidum sedes et inania tecti
Culmina, bacchatasque domus, uanosque tumultus
Desererem, et totus semel in tua corda uenirem,
Ni mens coniugio incumbens retineret euntem.
Crede meis, o docte, malis, ueroque dolori,
Quod sine te nullos promittunt carbasa portus,
Erramusque procul turbata per equora uite.
Precipites densa ueluti caligine naute,
Quos furor australis, stridens et flatus ab Euro
Perculit, et raptis priuauit turbo magistris;
Protinus abruptis miseri uoluuntur in undis:
Non forus aut prore, non lintea deinde procellas
Ferre ualent, ratioque iacet stupefacta regendi:
Sic me uentus agit, uoluuntque cupidinis estus
In mare lethiferum, nec terre protinus absunt.
Sed mecum reputans, tua candida uerba, magister,
Hec magis esse reor tibi credere: callida res est,
Decipit, atque animis molitur retia nostris.
Preteritos oblitus enim, presentia presto
Nunc tibi, chare, tuo nos nunc de pectore lapsi.
Heu mihi quo ferar, unde uelim tibi pandere mentem!
Ante sub Aegeo aptabunt [4 1Kb] pia tecta palumbes,
Et uersa halcyone componet in arbore nidos;
Esuriens uitulos alet ante leena sequaces,
Atque impasta diu teneros lupa nutriet agnos,
Mutantesque suis diuisum partibus orbem,
Aut Barceus alet taurum, aut Hyrcania sauros [5 1Kb] :
Ante Thyesteis iterum male territa mensis,
Interrupta dies refugos uanescet in ortus;
Ante dabunt imbres Nilum, super ethera dame
Errabunt, montesque canent, et flumina plaudent,
Quam mihi post tergum ueniant tua dona, magister.
Arcet amor, copulamque tenet communis honesti.
Hic, hic regnat amicitie decus hoste fugato.
Nam neque propter opes uitreas, aurumque rebelle,
Iungimus assensus animorum: nam neque uulgi
Nos fortuna ruens, que separat ardua, iunxit.
Sed labor interiora legens, uulgata libellis,
Atque animis inuenta tuis, et nobile dogma
Indictum, contraque bonus responsa relatus.
Et mea Calliope, quamuis te cominus altum
Horreat, et uultus abscondat, inutile tractans:
Hoc tamen, hoc animi uinclum, nexusque fideles,
Non qui montosis firmatas rupibus Alpes
Fregit, et Italicas pressit cum menibus urbes,
Rumperet, aut nostro terreret robore quidquam.
Ite procul latices tumidis anfractibus Oxi,
Aut ab Arempheis Rhipheos aut oppida Caspî,
Cimmeriasque domos seiungere flumine largo:
Meotidumque plage, Pontus quas obruit Helles,
Europe atque Asie longe discrimina tendant.
Nonne boum per utrumque latus armenta fatigans
Finibus abscidit Thalari [6 1Kb] Dodona Molossos,
Cognatosque Arabas? nec pacis fedus amicum
Sidonios inter mansit regnumque Pelopum,
 Sacrilegosque Phryges, quamuis pro tempore cunctis
Hospitio commune fuit. Quid denique fratrum
Dissidium, pugnasque canam? quid honesta parentum
uerbera, quid matrum furias, natosque superbos?
Est etiam superum concors discordia rerum,
Totque fluunt ritus, quot dat sententia leges.
Nec tenet unus amor, non si mihi murmura centum
Det Boreas, totidemque animas, centumque per ora
Lingua rigens adamante fremat, memorare ualebo
Que sociata prius ueterum natura locorum
Distulit, et tereti limauit glarea mundo.
Sed nos pretereo, quod ab una exsurgimus urbe,
Quod domus una tulit, quod sanguine tangimur uno
Seclorum, christiana fides connexuit, et quod
Nos iter immensum disterminat, et plaga ponti
Interfusa cercet; amor contemnit utrumque.
Gaudia qui spernens oculorum, semper amico
Absenti fruitur; quoniam de corde profundo
Pendet, et interne rimatur pabula fibre.
Interea uenient quecumque futura bonorum
Scripta salutiferi sermonis, et illa priorum
Aequiparanda fauis, reputans que pectore in alto,
Conceptum in lucem uomuisti nectareum mel,
Presentem ipsa mihi te reddent, si mihi morem
Gesseris, et libros quibus in te lenta recumbit
Musica tradideris, nam ferueo totus in illos.
Annue, sic nobis uerum ratione patescat,
Sic plus Eridano fluat, et contagia mundi
Nequicquam uolitent nostri circum arua coloni.

4  . Si uersus tuus momentis inordinatis peruersus esset, si suis legibus non staret, si mensuris imparibus aures auditoris offenderet, puderet te certe, nec differres, nec desisteres donec ordinares, corrigeres, statueres, equares uersum tuum, discendo et agendo artem metricam acerrimo studio, et labore quolibet: quid cum inordinatus ipse peruerteris, cum legibus Dei tui ipse non stas, neque in agenda uita honestis tuorum uotis, et huic ipsi eruditioni tue concinis, abiiciendum post tergum putas et negligendum? Quasi pre sono lingue tue sis tibi uilior, et incompositis moribus quod offendis aures Dei leuius sit, quam si incompositis syllabis tuis grammatica succenseret auctoritas. Scribis:

O mihi transactos reuocet si pristina soles
Letificis aurora rotis, quos libera tecum
Otia tentantes, et candida iura bonorum,
Duximus Italie medio, montesque per altos!
Non me dura gelu prohiberent frigora cano,
Nec fera tempestas Zephyrûm fremitusque Borini,
Quin tua sollicito premerem uestigia passu.
Hoc opus, ut iubeas tantum.

Me miserum, si ego non iubeo, si non cogo atque impero, si non rogo ac supplico. Sed si aures tue aduersus meas uoces clause sunt, ori tuo pateant, pateant carmini tuo; exaudi teipsum, durissime, immanissime, surdissime. Quo mihi linguam auream et cor ferreum? quibus ego non carminibus, sed lamentationibus sufficiam plangere carmina tua, in quibus uideo, quam animam, quod ingenium non mihi liceat apprehendere, et immolare Deo nostro? Exspectas ut ego iubeam, sis bonus, sis quietus, sis beatus; quasi quidquam mihi dierum gratius illucescat, quam ut ingenio tuo fruar in Domino, aut uere tu nescias quam te esuriam et sitiam, aut non hoc ipso id carmine fatearis. Reuoca animum quo ista scripsisti, nunc mihi dic: Hoc opus, ut iubeas tantum. Ecce iussum meum: da mihi te, si hoc opus est tantum; da Domino meo te, qui omnium nostrum dominus est, qui tibi illud donauit ingenium. Nam ego quid sum,  nisi seruus tuus per ipsum, et conseruus sub ipso?

5. An ipse non iubet? audi Euangelium: Stabat, inquit, iehsu, et clamabat : uenite ad me omnes qui laboratis et onerati estis, et ego uos reficiam. Tollite iugum meum super uos, et discite a me quia mitis sum et humilis corde, et inuenietis requiem animabus uestris. Iugum enim meum lene est, et sarcina mea leuis est. . Si hec non audiuntur, aut usque ad aures audiuntur, exspectasne, Licenti, ut Augustinus iubeat conseruo suo, et non plangat potius frustra iubere Dominum suum; imo non iubere, sed inuitare et rogare quodammodo, ut qui laborant reficiantur ab eo? Sed uidelicet fortissimo et prefidenti collo, iugum mundi iugo Christi est iucundius: qui si laborare nos cogeret, uide quis cogeret, qua mercede cogeret. uade in Campaniam, disce Paulinum egregium et sanctum Dei seruum, quam grandem fastum seculi huius, tanto generosiore, quanto humiliore ceruice incunctanter excusserit, ut eam subderet Christi iugo, sicut subdidit; et nunc illo moderatore itineris sui quietus et modestus exsultat. uade, disce quibus opibus ingenii sacrificia laudis ei offerat, refundens illi quidquid boni accepit ex illo, ne amittat omnia, si non in eo reponat a quo hec habet.

6. Quid estuas? quid fluctuas? quid imaginationibus mortiferarum uoluptatum aurem accommodas, et auertis a nobis? Mentiuntur, moriuntur, in mortem trahunt. Mentiuntur, Licenti: Sic nobis, sicuti optas, uerum ratione patescat; Sic plus Eridano fluat. Non dicit uerum nisi ueritas: Christus est ueritas; ueniamus ad eum, ne laboremus. Ut ipse nos reficiat, tollamus iugum eius super nos, et discamus ab eo quoniam mitis est et humilis corde, et inueniemus requiem animabus nostris. Iugum enim eius lene est, et sarcina eius leuis est. Ornari abs te diabolus querit. Si calicem aureum inuenisses in terra, donares illum Ecclesie Dei. Accepisti a Deo ingenium spiritualiter aureum, et ministras inde libidinibus, et in illo satane propinas teipsum! Noli, obsecro; sic aliquando sentias quam misero et miserando pectore hec scripserim; et miserearis iam mei, si tibi uiluisti.



EPISTOLA XXuII. [* 1Kb]  Augustinus Paulino, amplectens illius beneuolentiam, et mutuum declarans amorem: nonnulla de Romaniano et Alypio, nec non de Licentio, cuius etati metuebat ne uergeret ad ea que sunt mundi.

Domino uere sancto et uenerabili, et eximia in Christo laude predicando, fratri PAULINO, AUGUSTINUS, in Domino salutem.

1. O bone uir et bone frater, latebas animam meam: et ei dico ut toleret quod adhuc lates oculos meos, et uix mihi obtemperat; imo non obtemperat. An uero tolerat? Cur ergo me excruciat desiderium  tui apud ipsam intus animam? Nam si molestias corporis paterer, et si non perturbarent equitatem animi mei, recte illas tolerare dicerer; cum autem non equo animo fero quod te non uideo, intolerabile est istam appellare tolerantiam. Sed quando tu talis es, esse sine te fortasse intolerabilius toleraretur. Bene est ergo, quia equo animo ferre non possum, quod si equo animo ferrem, equo animo ferendus non essem. Mirum est, sed tamen uerum, quod mihi accidit: doleo quod te non uideo, et me ipse consolatur dolor. Ita mihi displicet fortitudo qua patienter fertur absentia bonorum, sicuti es. Nam et Ierusalem futuram desideramus utique, et quanto impatientius desideramus ipsam, tanto patientius sustinemus omnia propter ipsam. Quis igitur potest non gaudere te uiso, ut possit quandiu te non uidet, non dolere! Ergo neutrum possum, et quoniam si possem, immaniter possem, non posse delector, atque in eo quod delector nonnullum solatium est. Dolentem itaque me non sedatus, sed consideratus consolatur dolor. Ne reprehendas, queso, sanctiore grauitate qua preuales, et dicas non recte me dolere, quod adhuc te non nouerim, cum animum mihi tuum, hoc est teipsum interiorem aspiciendum patefeceris. Quid enim si uspiam te uel in terrena tua ciuitate didicissem fratrem et dilectorem meum, et tantum in Domino ac talem uirum, nullumne me dolorem sensurum fuisse arbitrareris, si non sinerer nosse domum tuam? Quomodo ergo non doleam, quod nondum faciem tuam noui, hoc est domum anime tue, quam sicut meam noui?

2. Legi enim litteras tuas fluentes lac et mel, preferentes simplicitatem cordis tui, in qua queris Dominum sentiens de illo in bonitate, et afferentes [1 1Kb] ei claritatem et honorem. Legerunt fratres, et gaudent infatigabiliter et ineffabiliter, tam uberibus et tam excellentibus donis Dei, bonis tuis. Quotquot eas legerunt, rapiunt, quia rapiuntur cum legunt. Quam suauis odor Christi, et quam fragrat ex eis, dici non potest. Ille littere cum te offerunt ut uidearis, quantum nos excitant ut queraris; nam et perspicabilem faciunt et desiderabilem. Quanto enim presentiam tuam nobis quodammodo exhibent, tanto absentiam nos ferre non sinunt. Amant te omnes in eis, et amari abs te cupiunt. Laudatur et benedicitur Deus, cuius gratia tu talis es. Ibi excitatur Christus, ut uentos et maria tibi placare dignetur tendenti ad stabilitatem suam. uidetur a legentibus ibi coniux, non dux [2 1Kb] ad mollitiem uiro suo, sed ad fortitudinem redux in ossa uiri sui; quam in tuam unitatem redactam et redditam, et spiritualibus tibi tanto firmioribus, quanto castioribus nexibus copulatam, officiis uestre Sanctitati debitis, in te uno resalutamus [3 1Kb] . Ibi cedri Libani  ad terram deposite, et in arce fabricam compagine caritatis erecte, mundi huius fluctus imputribiliter secant. Ibi gloria ut acquiratur, contemnitur, et mundus ut obtineatur, relinquitur. Ibi paruuli, siue etiam grandiusculi filii Babylonis eliduntur ad petram, uitia scilicet confusionis superbieque secularis.

3. Hec atque huiusmodi suauissima et sacratissima spectacula littere tue prebent legentibus; littere ille, littere fidei non ficte, littere spei bone, littere pure caritatis. Quomodo nobis anhelant sitim tuam, et desiderium defectumque anime tue in atria Domini! quid amoris sanctissimi spirant! quantam opulentiam sinceri cordis exestuant! quas agunt gratias Deo! quas impetrant a Deo! Blandiores sunt, an ardentiores; luminosiores, an fecundiores? Quid enim est, quod ita nos mulcent, ita accendunt, ita compluunt et ita serene sunt? quid est, queso te, aut quid tibi pro eis rependam, nisi quia totus sum tuus in eo cuius totus es? Si parum est, plus certe non habeo. Tu autem fecisti ut non mihi parum uideatur, qui me in illa epistola tantis laudibus honorare dignatus es, ut cum tibi me refundo, si parum hoc putem, tibi non credidisse conuincar. Pudet me quidem tantum boni de me credere, sed plus piget tibi non credere. Est quod faciam: non me credam talem qualem putas, quoniam non agnosco; et credam me abs te diligi, quoniam sentio et plane percipio: ita nec in me temerarius, nec in te ingratus extitero. Et cum me tibi totum offero, parum non est: offero enim quem uehementissime diligis; et offero, si non qualem me esse arbitraris, eum tamen pro quo, ut talis esse merear deprecaris. Hoc enim magis iam peto facias, ne minus optes mihi adiici ad id quod sum, dum me existimas iam esse quod non sum.

4. Ecce carissimus meus est, et ab ineunte adolescentia mihi familiariter amicissimus  qui hanc Eximietati tue ac prestantissime Charitati epistolam apportat. Huius nomen est in libro de [1 1Kb] Religione, quem tua Sanctitas, quantum litteris indicas, libentissime legit: factus est enim tibi etiam tanti uiri, qui tibi eum misit, commendatione iucundior. Neque tamen huic tam familiari amico meo uelim credas, que de me forte laudans dixerit. Sensi enim etiam ipsum sepe non mentiendi studio, sed amandi propensione falli iudicantem, et arbitrari iam me accepisse quedam, quibus accipiendis a Domino patente ore cordis inhiarem. Et si hoc in os meum, quis non coniiciat quanta de me absente meliora quam ueriora letus effundat? Librorum autem nostrorum copiam faciet uenerabili studio tuo: nam nescio me aliquid, siue ad eorum qui extra Ecclesiam Dei sunt, siue ad aures fratrum scripsisse, quod ipse non habeat. Sed tu cum legis, mi sancte Pauline, non te ita rapiant que per nostram infirmitatem ueritas loquitur, ut ea que ipse loquor minus diligenter aduertas; ne dum  auidus hauris bona et recta que data ministro, non ores pro peccatis et erratis que ipse committo. In his enim que tibi recte, si aduerteris, displicebunt, ego ipse conspicior; in his autem que per donum Spiritus quod accepisti, recte tibi placent in libris meis, ille amandus, ille predicandus est apud quem est fons uite, et in cuius lumine uidebimus lumen , sine enigmate, sed facie ad faciem, nunc autem in enigmate uidemus . In his ergo que ipse de ueteri fermento eructaui, eum ea legens agnosco, me iudico cum dolore; in his uero que de azymo sinceritatis et ueritatis dono Dei dixi, exsulto cum tremore. Quid enim habemus, quod non accepimus? At enim melior est qui maioribus et pluribus, quam qui minoribus et paucioribus donis Dei diues est. Quis negat? sed rursus melius est, uel de paruo Dei dono gratias ipsi agere, quam sibi agi uelle de magno. Hec ut ex animo semper confitear, meumque cor a lingua mea non dissonet, ora pro me, frater. Ora, obsecro, ut non laudari uolens, sed laudans inuocem Dominum, et ab inimicis meis saluus ero.

5. Est etiam aliud quo istum fratrem amplius diligas: nam est cognatus uenerabilis, et uere beati episcopi Alypii, quem toto pectore amplecteris, et merito; nam quisquis de illo uiro benigne cogitat, de magna Dei misericordia, et de mirabilibus Dei muneribus cogitat. Itaque cum legisset petitionem tuam, qua desiderare te indicasti ut historiam suam tibi scribat, et uolebat facere propter beneuolentiam tuam, et nolebat propter uerecundiam suam: quem cum uiderem inter amorem pudoremque fluctuantem, onus ab illo in humeros meos transtuli; nam hoc mihi etiam per epistolam iussit. Cito ergo, si Dominus adiuuerit, totum Alypium inseram precordiis tuis; nam hoc sum ego maxime ueritus, ne ille uereretur aperire omnia que in eum Dominus contulit, ne alicui minus intelligenti , non diuina munera concessa hominibus, sed ipsum predicare uideretur, et tu qui nosti quomodo hec legas, propter aliorum cauendam infirmitatem fraterne notitie debito fraudareris: quod iam fecissem, iamque illum legeres, nisi profectio fratris improuisa repente placuisset. Quem sic commendo cordi et lingue tue, ut ita comiter ei te prebeas, quasi non nunc illum, sed mecum ante didiceris. Si enim cordi tuo non dubitauerit aperire seipsum, aut ex omni, aut ex magna parte sanabitur per linguam tuam. uolo enim eum numerosius contundi eorum uocibus, qui amicum non seculariter diligunt.

6. Filium autem eius, filium nostrum  , cuius etiam nomen in aliquibus nostris libris inuenies, etsi ad tue caritatis presentiam ipse non pergeret, statueram litteris in manum tuam tradere consolandum, exhortandum, instruendum, non tam oris sono, quam exemplo roboris tui. Ardeo quippe, ut dum adhuc etas eius in uiridi feno est, zizania conuertat in frugem, et credat expertis quod experiri periculose desiderat. Nunc ergo ex eius carmine, et ex epistola  quam ad eum misi  , intelligit beneuolentissima et mansuetissima prudentia tua, quid de illo doleam, quid timeam, quid cupiam. Nec despero affuturum Dominum, ut per te ministrum eius tantis curarum estibus liberer. Sane quia multa scripta nostra lecturus es, multo erit mihi gratior dilectio tua, si ex his que tibi displicuerint, emendaueris me iustus in misericordia, et argueris me. Non enim talis es, cuius oleo timeam impinguari caput meum. Fratres non solum qui nobiscum habitant, et qui ubilibet habitantes Deo pariter seruiunt, sed prope omnes qui nos in Christo libenter nouerunt, salutant, uenerantur, desiderant Germanitatem, Beatitudinem, Humanitatem tuam. Non audeo petere; sed si tibi ab ecclesiasticis muneribus uacat, uides quid mecum sitiat Africa [1 1Kb] .



EPISTOLA XXuIII [* 1Kb]  . Augustinus Hieronymo, de noua post LXX ueteris Testamenti uersione; deque Petro reprehenso a Paulo ad Galat. II, expostulans de suscepto hinc patrocinio mendacii officiosi.

Domino dilectissimo, et cultu sincerissimo caritatis obsequendo atque amplectendo fratri et compresbytero [2 1Kb] HIERONYMO, AUGUSTINUS.



CAPUT PRIMUM.

1. Nunquam eque quisquam tam facie cuilibet innotuit, quam mihi tuorum in Domino studiorum quieta, leta [3 1Kb] , et uere exercitatio liberalis. Quanquam ergo percupiam omnino te nosse; tamen exiguum quiddam tui minus habeo, presentiam uidelicet corporis: quam ipsam etiam posteaquam te beatissimus nunc episcopus, tum uero iam episcopatu dignus, frater Alypius uidit, remeansque a me uisus est, negare non possum magna ex parte mihi esse relatu eius impressam; et ante reditum, cum te ille ibi uidebat, ego uidebam, sed oculis eius. Non enim animo me atque illum, sed corpore duos, qui nouerit, dixerit, concordia duntaxat et familiaritate fidissima, non meritis quibus ille antecellit. Quia ergo me primitus communione spiritus quo in unum nectimur, deinde illius ex ore iam diligis; nequaquam impudenter quasi aliquis ignotus commendo Germanitati tue fratrem Profuturum  , quem nostris conatibus, deinde adiutorio tuo uere profuturum speramus; nisi forte quod  talis est, ut ipse tibi per eum fiam commendatior, quam ille per me. Hactenus fortasse scribere debuerim, si esse uellem epistolarum solemnium more contentus; sed scatet animus in loquelas communicandas tecum de studiis nostris, que habemus in Christo Iesu Domino nostro; qui nobis multas utilitates et uiatica quedam demonstrati a se itineris, etiam per tuam caritatem non mediocriter ministrare dignatur.



CAPUT II.

2. Petimus ergo, et nobiscum petit omnis Africanarum Ecclesiarum studiosa societas, ut interpretandis eorum libris, qui grece Scripturas nostras quam optime tractauerunt, curam atque operam impendere non graueris. Potes enim efficere ut nos quoque habeamus tales illos uiros, et unum potissimum, quem tu libentius in tuis litteris sonas. De uertendis autem in latinam linguam sanctis Litteris canonicis laborare te nollem, nisi eo modo quo Iob interpretatus es; ut signis adhibitis quid inter hanc tuam et Septuaginta, quorum est grauissima auctoritas, interpretationem distet, appareat. Satis autem nequeo mirari, si aliquid adhuc in hebreis exemplaribus inuenitur, quod tot interpretes illius lingue peritissimos fugerit. Omitto enim Septuaginta, de quorum uel consilii uel spiritus maiore concordia, quam si unus homo esset, non audeo in aliquam partem certam ferre sententiam, nisi quod eis preeminentem auctoritatem in hoc munere sine controuersia tribuendam existimo. Illi me plus mouent, qui cum posteriores interpretarentur, et uerborum locutionumque hebrearum uiam  atque regulas mordicus [1 1Kb] , ut fertur, tenerent, non solum inter se non consenserunt, sed etiam reliquerunt multa, que tanto post eruenda et prodenda remanerent. Et aut obscura sunt, aut manifesta: si enim obscura sunt, te quoque in eis falli potuisse creditur; si manifesta, illos in eis falli potuisse non creditur. Huius igitur rei pro tua caritate, expositis causis, certum me facias obsecrauerim.



CAPUT III.---Perniciosa simulatio.

3. Legi etiam quedam scripta, que tua dicerentur, in Epistolas apostoli Pauli; quarum ad Galatas, cum enodare uelles, uenit in manus locus ille, quo apostolus Petrus a perniciosa simulatione reuocatur. Ibi patrocinium mendacii susceptum esse uel abs te tali uiro, uel a quopiam, si alius illa scripsit, fateor, non mediocriter doleo, donec refellantur , ea que me mouent. Mihi enim uidetur exitiosissime credi, aliquod in Libris sanctis haberi mendacium; id est eos homines, per quos nobis illa Scriptura ministrata est atque conscripta, aliquid in libris suis fuisse mentitos. Alia quippe questio est, sitne aliquando mentiri uiri boni; et alia questio est, utrum scriptorem sanctarum Scripturarum mentiri oportuerit: imo uero non alia, sed nulla questio est. Admisso enim semel in tantum auctoritatis fastigium [2 1Kb]  officioso aliquo mendacio, nulla illorum librorum particula remanebit, que non ut cuique uidebitur uel ad mores difficilis uel ad fidem incredibilis, eadem perniciosissima regula ad mentientis auctoris consilium officiumque referatur.

4. Si enim mentiebatur apostolus Paulus cum apostolum Petrum obiurgans diceret, Si tu cum sis Iudeus, gentiliter et non iudaice uiuis, quemadmodum gentes cogis iudaizare? et recte illi uidebatur Petrus fecisse, quem non recte fecisse et dixit et scripsit, ut quasi animos tumultuantium deliniret ; quid respondebimus, cum exsurrexerint peruersi homines, prohibentes nuptias, quos futuros ipse prenuntiauit , et dixerint totum illud, quod idem apostolus de matrimoniorum iure firmando locutus est , propter homines qui dilectione coniugum tumultuari poterant, fuisse mentitum; scilicet non quod hoc senserit, sed ut illorum placaretur aduersitas? Non opus est multa commemorare. Possunt enim uideri etiam de laudibus Dei esse officiosa mendacia, ut apud homines pigriores dilectio eius ardescat; atque ita nusquam certa erit in Libris sanctis caste ueritatis auctoritas. Nonne attendimus eumdem apostolum cum ingenti cura commendande ueritatis dicere: Si autem Christus non resurrexit, inanis est predicatio nostra, inanis est et fides uestra: inuenimur autem et falsi testes Dei; quia testimonium diximus aduersus Deum, quod suscitauit Christum, quem non suscitauit ? Si quis huic diceret: Quid in hoc mendacio perhorrescis, cum id dixeris, quod etiam si falsum sit, ad laudem Dei maxime pertinet? Nonne huius detestatus insaniam, quibus posset uerbis et significationibus, in lucem penetralia sui cordis aperiret, clamans non minore aut fortasse etiam maiore scelere in Deo laudari falsitatem, quam uituperari ueritatem? Agendum est igitur ut ad cognitionem diuinarum Scripturarum talis homo accedat, qui de sanctis Libris tam sancte et ueraciter existimet, ut nolit aliqua eorum parte delectari per officiosa mendacia, potiusque id, quod non intelligit, transeat, quam cor suum preferat illi ueritati. Profecto enim cum hoc dicit, credi sibi expetit, et id agit, ut diuinarum Scripturarum auctoritatibus non credamus.

5. Et ego quidem qualibuscumque uiribus, quas Dominus suggerit, omnia illa testimonia, que adhibita sunt astruende utilitati mendacii, aliter oportere intelligi ostenderem, ut ubique eorum firma ueritas doceretur. Quam enim testimonia mendacia esse non debent, tam non debent fauere mendacio. Sed hoc intelligentie relinquo tue. Admota enim lectioni diligentiori consideratione, multo id fortasse facilius uidebis quam ego. Ad hanc autem considerationem coget te pietas, qua cognoscis fluctuare auctoritatem Scripturarum diuinarum, ut in eis quod uult quisque credat, quod non uult non credat, si semel fuerit persuasum aliqua illos uiros, per quos nobis hec ministrata sunt, in scripturis suis officiose potuisse mentiri. Nisi forte regulas quasdam daturus es, quibus nouerimus ubi oporteat mentiri, ubi non oporteat.  Quod si fieri potest, nullo modo mendacibus dubiisque rationibus id explices, queso; nec me onerosum aut impudentem iudices, per humanitatem ueracissimam Domini nostri. Nam, ut non dicam nulla, certe non magna culpa meus error ueritati fauet, si recte in te potest ueritas fauere mendacio.



CAPUT Iu.

6. Multa alia cum sincerissimo corde tuo loqui cuperem, et de christiano studio conferre; sed huic desiderio meo nulla epistola satis est. Uberius idipsum possum per fratrem, quem miscendum et alendum dulcibus atque utilibus sermocinationibus tuis misisse me gaudeo. Et tamen, quantum uellem, nec ipse  forsitan capit; quanquam nichilo me illi pretulerim. Ego enim me fateor tui capaciorem; sed ipsum uideo fieri pleniorem, quo me sine dubitatione antecellit: et posteaquam redierit, quod Domino adiuuante prosperatum iri spero, cum eius pectoris abs te cumulati particeps fuero, non est impleturus, quod in me adhuc uacuum erit atque auidum sensuum tuorum. Ita fiet ut et ego etiam tunc egentior sim, ille copiosior. Sane idem frater aliqua scripta nostra fert secum; quibus legendis si dignationem adhibueris, etiam sinceram atque fraternam seueritatem adhibeas queso. Non enim aliter intelligo quod scriptum est, Emendabit me iustus in misericordia, et arguet me; oleum autem peccatoris non impinguet caput meum ; nisi quia magis amat obiurgator sanans, quam adulator unguens caput. Ego autem difficillime bonus iudex lego quod scripserim, sed aut timidior recto, aut cupidior. uideo etiam interdum uitia mea; sed hec malo audire a melioribus [1 1Kb] , ne cum me recte fortasse reprehendero, rursus mihi blandiar, et meticulosam potius mihi uidear in me, quam iustam tulisse sententiam.



EPISTOLA XXIX. [* 1Kb]  . Augustinus presbyter, Alypio Thagastensi episcopo, narrans quibus adhortationibus obtinuerit demum ut Hipponenses catholici abhorrerent a luxuriosis conuiuiis, que in sanctorum natalitiis apud Africanas Ecclesias celebrare mos erat.

Epistola Presbyteri Hipponensium-regiorum ad ALYPIUM episcopum Thagastensium, de die Natalis Leontii  quondam episcopi Hipponensis.

1. De negotio interim quod non curare non possum, nichil certum scribere potui, absente fratre Macario, qui cito dicitur rediturus; et quod Deo adiuuante peragi potuerit, peragetur. De nostra autem pro eis sollicitudine, quanquam fratres nostri ciues qui aderant securos suos [2 1Kb] facere possent; tamen digna res epistolari  colloquio, quo nos inuicem consolamur, a Domino prestita est; in quo promerendo multum nos adiutos esse credimus ipsa uestra sollicitudine, que profecto sine deprecatione pro nobis esse non potuit.

2. Itaque ne pretermittamus uestre Charitati narrare quid gestum sit, ut nobiscum Deo gratias agatis de accepto beneficio, qui nobiscum preces de accipiendo fudistis: cum post profectionem tuam nobis nuntiatum esset tumultuari homines, et dicere se ferre non posse ut illa solemnitas prohiberetur  , quam Letitiam nominantes, uinolentie nomen frustra conantur abscondere, sicut etiam te presente iamiam nuntiabatur; opportune nobis accidit occulta ordinatione omnipotentis Dei, ut quarta feria illud in Euangelio capitulum consequenter tractaretur: Nolite dare sanctum canibus, neque proieceritis margaritas uestras ante porcos . Tractatum est ergo de canibus et de porcis, ita ut et peruicaci latratu aduersus Dei precepta rixantes, et uoluptatum carnalium sordibus dediti erubescere cogerentur; conclusumque ita, ut uiderent quam esset nefarium intra ecclesie parietes id agere nomine religionis, quod in suis domibus si agere perseuerarent, a sancto et margaritis ecclesiasticis eos arceri oporteret.

3. Sed hec quamuis grate accepta fuerint, tamen quia pauci conuenerant, non erat satisfactum tanto negotio. Iste autem sermo cum ab eis qui aderant, pro cuiusque facultate ac studio, foris uentilaretur, multos habuit contradictores. Postea uero quam dies Quadragesime illuxisset, et frequens multitudo ad horam tractationis occurrit, lectum est istud in Euangelio, ubi Dominus de templo expulsis uenditoribus animalium, et euersis mensis nummulariorum, dixit domum Patris sui pro domo orationum speluncam latronum esse factam : quod capitulum, cum eos intentos proposita uinolentie questione feci, et ipse quoque recitaui, adiunxique disputationem, qua ostenderem quanto commotius et uehementius Dominus noster ebriosa conuiuia, que ubique sunt turpia, de templo expelleret, unde sic expulit concessa commercia, cum ea uenderentur, que sacrificiis illo tempore licitis essent necessaria; querens ab eis, quibus similiorem putarent speluncam latronum, necessaria uendentibus, an immoderate bibentibus.

4. Et quoniam mihi preparate lectiones suggerende tenebantur, adiunxi deinde ipsum adhuc carnalem populum Iudeorum, in illo templo, ubi nondum corpus et sanguis Domini offerebatur, non solum uinolenta, sed nec sobria quidem unquam celebrasse conuiuia; nec eos publice religionis nomine inebriatos inueniri in historia, nisi cum festa fabricato idolo [1 1Kb]  exsoluerent  Que cum dicerem, codicem etiam accepi, et recitaui totum illum locum. Addidi etiam cum dolore quo potui, quoniam Apostolus ait, ad discernendum populum christianum a duritie Iudeorum, Epistolam suam non in tabulis lapideis scriptam, sed in tabulis cordis carnalibus , cum Moyses famulus Dei, propter illos principes, binas lapideas tabulas confregisset , quomodo non possemus istorum corda confringere, qui homines Noui Testamenti, sanctorum diebus celebrandis ea uellent solemniter exhibere, que populus ueteris Testamenti et semel et idolo celebrauit.

5. Tunc reddito Exodi codice, crimen ebrietatis, quantum tempus sinebat, exaggerans, sumpsi apostolum Paulum, et inter que peccata posita esset ostendi, legens illum locum, Si quis frater nominetur aut fornicator, aut idolis seruiens, aut auarus, aut maledicus, aut ebriosus, aut rapax; cum eiusmodi nec cibum sumere ; ingemiscendo admonens cum quanto periculo conuiuaremur cum eis qui uel in domibus inebriarentur [1 1Kb] . Legi etiam illud quod non longo interuallo sequitur: Nolite errare; neque fornicatores, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque raptores regnum Dei possidebunt. Et hec quidem fuistis; sed abluti estis, sed iustificati estis in nomine Domini Iesu Christi, et spiritu Dei nostri . Quibus lectis, dixi ut considerarent quomodo possent fideles audire, sed abluti estis, qui adhuc talis concupiscentie sordes, contra quas clauditur regnum celorum, in corde suo, id est in interiore Dei templo esse patiuntur. Inde uentum est ad illud capitulum: Conuenientibus ergo uobis in unum, non est dominicam cenam celebrare: unusquisque enim propriam cenam presumit in manducando; et alius quidem esurit, alius ebrius est. Numquid domos non habetis ad manducandum et bibendum? an Ecclesiam Dei contemnitis ? quo recitato diligentius commendaui, ne honesta quidem et sobria conuiuia debere in ecclesia celebrari; quandoquidem Apostolus non dixerit, Numquid domos non habetis ad inebriandos uos? ut quasi tantummodo inebriari in ecclesia non liceret: sed, ad manducandum et bibendum, quod potest honeste fieri, sed preter ecclesiam, ab eis qui domos habent, ubi alimentis necessariis refici possint; et tamen nos ad has angustias corruptorum temporum et diffluentium morum esse perductos, ut iis nondum modesta conuiuia, sed saltem domesticum regnum ebrietatis optemus.

6. Commemoraui etiam Euangelii capitulum quod pridie tractaueram, ubi de pseudoprophetis dictum est: Ex fructibus eorum cognoscetis eos . Deinde in memoriam reuocaui fructus eo loco non appellatos, nisi opera; tum quesiui inter quos fructus nominata esset ebrietas, et recitaui illud ad  Galatas: Manifesta autem sunt opera carnis, que sunt fornicationes, immunditie, luxurie, idolorum seruitus, ueneficia, inimicitie, contentiones, emulationes, animositates, dissensiones, hereses, inuidie, ebrietates, comessationes, et his similia; que predico uobis, sicut predixi, quoniam qui talia agunt regnum Dei non possidebunt . Post que uerba interrogaui quomodo de fructu ebrietatis agnosceremur christiani, quos de fructibus agnosci Dominus iussit. Adiunxi etiam legendum quod sequitur, Fructus autem spiritus est caritas, gaudium, pax, longanimitas, benignitas, bonitas, fides, mansuetudo, continentia : egique ut considerarent quam esset pudendum atque plangendum, quod de illis fructibus carnis non solum priuatim uiuere, sed etiam honorem Ecclesie deferre cuperent, et si potestas daretur, totum tam magne basilice spatium turbis epulantium ebriorum que complerent; de spiritualibus autem fructibus, ad quos et diuinarum Scripturarum auctoritate et nostris gemitibus inuitarentur, nolunt afferre Deo munera, et his potissimum celebrare festa sanctorum.

7. Quibus peractis, codicem reddidi, et imperata oratione, quantum ualui, et quantum me ipsum periculum urgebat, et uires administrare Dominus dignabatur, constitui eis ante oculos commune periculum, et ipsorum qui nobis commissi essent, et nostrum qui de illis rationem reddituri essemus pastorum principi, per cuius humilitatem, insignes contumelias, alapas, et sputa in faciem, et palmas, et spineam coronam, et crucem ac sanguinem obsecraui, ut si se ipsi aliquid offendissent, uel nostri misererentur, et cogitarent uenerabilis senis ualerii circa me ineffabilem caritatem, qui mihi tractandi uerba ueritatis tam periculosum onus non dubitarit propter eos imponere, eisque sepe dixerit quod orationes eius exaudite essent de nostro aduentu; quos non utique ad communem mortem uel spectaculum mortis illorum, sed ad communem conatum in eternam uitam ad se uenisse letatus est. Postremo etiam dixi certum esse me, et fidere in eum qui mentiri nescit, qui per os prophete sui pollicitus est de Domino nostro Iesu Christo dicens, Si reliquerint filii eius legem meam, et in preceptis meis non ambulauerint, si iustificationes meas profanauerint, uisitabo in uirga facinora eorum, et in flagellis delicta eorum; misericordiam autem meam non auferam : in eum ergo me fidere, quod si hec tanta que sibi essent lecta et dicta contemnerent, uisitaturus esset in uirga et in flagello, nec eos permissurus cum hoc mundo damnari. In qua conquestione sic actum, ut pro negotii atque periculi magnitudine tutor et gubernator noster animos facultatemque prebebat. Non ego illorum lacrymas meis lacrymis moui; sed cum talia dicerentur, fateor, eorum fletu preuentus meum abstinere non potui. Et cum iam pariter fleuissemus, plenissima spe correctionis illorum, finis sermonis mei factus est.

8. Postridie  uero, cum illuxisset dies cui solebant  fauces uentresque se parare, nuntiatur mihi nonnullos, eorum etiam qui sermoni aderant, nondum a murmuratione cessasse, tantumque in eis ualere uim pessime consuetudinis, ut eius tantum uoce uterentur et dicerent: Quare modo? Non enim, antea qui hec non prohibuerunt, christiani non erant. Quo audito, quas maiores commouendi eos machinas prepararem, omnino nesciebam: disponebam tamen, si perseuerandum putarent, lecto illo loco de propheta Ezechiele, Explorator absoluitur, si periculum denuntiauerit, etiamsi illi quibus denuntiatur, cauere noluerint , uestimenta mea excutere atque discedere. Tum uero Dominus ostendit quod nos non deserat, et quibus modis in se ut presumamus hortetur: namque ante horam qua exhedram ascenderemus, ingressi sunt ad me iidem ipsi quos audieram de oppugnatione uetuste consuetudinis fuisse conquestos; quos blande acceptos, paucis uerbis in sententiam sanam transtuli; atque ubi uentum est ad tempus disputationis, omissa lectione quam preparaueram, quia necessaria iam non uidebatur, de hac ipsa questione pauca disserui, nichil nos nec breuius nec uerius posse afferre aduersus eos qui dicunt, Quare modo? nisi et nos dicamus, uel modo.

9. uerumtamem ne illi, qui ante nos tam manifesta imperite multitudinis crimina uel permiserunt uel prohibere non ausi sunt, aliqua a nobis affici contumelia uiderentur, exposui eis qua necessitate ista in Ecclesia uiderentur exorta  : scilicet post persecutiones tam multas, tamque uehementes, cum facta pace, turbe Gentilium in christianum nomen uenire cupientes hoc impedirentur, quod dies festos cum idolis suis solerent in abundantia epularum et ebrietate consumere, nec facile ab his perniciosissimis et tam uetustissimis uoluptatibus se possent abstinere, uisum fuisse maioribus nostris, ut huic infirmitatis parti interim parceretur, diesque festos, post eos quos relinquebant, alios in honorem sanctorum martyrum uel non simili sacrilegio, quamuis simili luxu celebrarentur: iam Christi nomine colligatis, et tante auctoritatis iugo subditis salutaria sobrietatis precepta traderentur, quibus iam propter precipientis honorem ac timorem resistere non ualerent; quocirca iam tempus  esse, ut qui non se audent negare christianos, secundum Christi uoluntatem uiuere incipiant, ut ea que ut essent christiani concessa sunt, cum [1 1Kb] christiani sunt, respuantur.

10. Deinde hortatus sum ut transmarinarum Ecclesiarum, in quibus partim ista recepta nunquam sunt, partim iam per bonos rectores populo obtemperante correcta  , imitatores esse uellemus. Et quoniam de basilica beati apostoli Petri, quotidiane uinolentie proferebantur exempla  ; dixi primo audisse nos sepe esse prohibitum, sed quod remotus sit locus ab episcopi conuersatione, et in tanta ciuitate magna sit carnalium multitudo, peregrinis presertim, qui noui subinde ueniunt tanto uiolentius, quanto inscitius illam consuetudinem retinentibus, tam immanem pestem nondum compesci sedarique potuisse. uerumtamen nos si Petrum apostolum honoraremus, debere precepta eius audire, et multo deuotius Epistolam in qua uoluntas eius apparet, quam basilicam in qua non apparet, intueri; statimque accepto codice recitaui ubi ait: Christo enim passo pro nobis per carnem, et uos eadem cogitatione armamini; quia qui passus est carne, desiit a carne, ut iam non hominum desideriis, sed uoluntate Dei reliquum tempus in carne uiuat. Sufficit enim uobis preteritum tempus uoluntate hominum perfecisse, ambulantes in libidinibus, desideriis, ebrietate, comessationibus et nefandis idolorum seruitutibus . Quibus gestis, cum omnes uno animo in bonam uoluntatem ire contempta mala consuetudine cernerem, hortatus sum ut meridiano tempore diuinis lectionibus et psalmis interessent; ita illum diem multo mundius atque sincerius placere celebrandum; et certe de multitudine conuenientium facile posse apparere, qui mentem, et qui uentrem sequeretur. Ita lectis omnibus sermo terminatus est.

11. Pomeridiano autem die, maior quam ante meridiem affuit multitudo, et usque [2 1Kb] ad horam qua cum episcopo egrederemur, legebatur alternatim et psallebatur; nobisque egressis duo psalmi lecti sunt. Deinde me inuitum, qui iam cupiebam peractum esse tam periculosum diem, iussum compulit senex ut aliquid eis loquerer  . Habui breuem sermonem, quo gratias agerem Deo. Et quoniam in hereticorum basilica audiebamus ab eis solita conuiuia celebrata, cum adhuc, etiam eo ipso tempore quo a nobis ista  gerebantur, illi in poculis perdurarent, dixi diei pulchritudinem noctis comparatione decorari, et colorem candidum nigri uicinitate gratiorem; ita nostrum spiritualis celebrationis conuentum minus fortasse futurum fuisse iucundum, nisi ex alia parte carnalis ingurgitatio conferretur, hortatusque sum ut tales epulas instanter appeterent, si gustassent quam suauis est Dominus; illis autem esse metuendum, qui tanquam primum sectantur quod aliquando destruetur, cum quisque comes efficiatur eius rei quam colit, insultaritque Apostolus talibus dicens, quorum Deus uenter , cum idem alio loco dixerit: Esca uentri et uenter escis; Deus autem et hunc et illas euacuabit . Nos proinde [1 1Kb] oportere id sequi quod non euacuatur, quod remotissimum a carnis affectu spiritus sanctificatione retinetur; atque in hanc sententiam, pro tempore, cum ea que Dominus suggerere dignatus est dicta essent, acta sunt uespertina que quotidie solent, nobisque cum episcopo recedentibus, fratres eodem loco hymnum dixerunt, non parua multitudine utriusque  [2 1Kb] ad obscuratum diem manente atque psallente.

12. Digessi uobis quantum breuiter potui, quod uos audire desiderasse quis dubitauerit. Orate ut a conatibus nostris omnia scandala et omnia tedia Deus dignetur auertere. Magna sane ex parte uobiscum requiescimus cum alacritate feruoris, quia spiritualis Ecclesie Thagastensium tam crebra nobis dona nuntiantur. Nauis cum fratribus nondum uenit. Apud Hasnam [3 1Kb] , ubi est presbyter frater Argentius, Circumcelliones inuadentes basilicam nostram altare comminuerunt. Causa nunc agitur; que ut pacate agatur et ut Ecclesiam catholicam decet, ad opprimendas linguas hereseos impacate, multum uos petimus ut oretis. Epistolam Asiarche misimus. Beatissimi, perseueretis in Domino, memores nostri. Amen.





EPISTOLA XXX [* 1Kb]  . Paulinus Augustino, non recepto ab eo responso, denuo per alios scribit.

Domino fratri sancto et unanimo AUGUSTINO, PAULINUS et THERASIA peccatores.

1. Iamdudum, frater in Christo Domino mi unanime, ut te in sanctis et piis laboribus tuis nescientem agnoui, absentemque uidi, tota mente complexus, alloquio quoque familiari atque fraterno per litteras audire properaui [4 1Kb] . Et credo in manu, et in gratia Domini sermonem meum ad te fuisse perlatum; sed morante adhuc puero quem ad te aliosque dilectos eque Deo salutandos, ante hiemem miseramus  , non potuimus ultra et officium  nostrum suspendere, et desiderium sermonis tui cupidissimum temperare. Scripsimus itaque iterato nunc, si priores ad te littere nostre peruenire meruerunt; aut primo, si illis in manus tuas perueniendi felicitas non fuit.

2. Sed tu, frater spiritualis [1 1Kb] omnia iudicans, amorem in te nostrum ne pendas officio solo, aut tempore litterarum. Dominus enim testis est, qui unus atque idem operatur in suis ubique caritatem suam, iam abinde nobis, ex quo te beneficio uenerabilium episcoporum Aurelii et Alypii, per tua in Manicheos opera cognouimus, ita inditam dilectionem tuam, ut nobis non nouam aliquam amicitiam sumere, sed quasi ueterem caritatem rosumere uideremur. Denique nunc etsi sermone, non tamen tanquam et affectu rudes scribimus, teque uicissim spiritu per interiorem hominem, quasi recognoscimus. Nec mirum si et absentes adsumus nobis, et ignoti nosmet nouimus; cum unius corporis membra simus, unum habeamus caput, una perfundamur gratia, uno pane uiuamus, una incedamus uia, eadem habitemus domo. Denique in omne quod sumus, tota spe ac fide, qua stamus in presenti, nitimur in futurum, tam in spiritu, quam in corpore Domini unum sumus, ne simus nichil si ab uno excidamus.

3. Quantulum ergo est, quod absentia corporalis nobis  inuidet nostri, nisi sane fructum istum, quo pascuntur oculi temporalium exspectatores? quamuis nec corporalis quidem gratia, temporalis in spiritualibus dici debeat, quibus etiam corporum eternitatem resurrectio largietur, ut audemus in uirtute Christi et bonitate [1 1Kb] Dei Patris, uel indigni presumere. Quare utinam hoc quoque nobis munus annueret gratia Dei, per Dominum nostrum Iesum Christum, ut etiam in carne faciem tuam uideremus! non solum desideriis nostris magnum conferretur gaudium; sed etiam mentibus lumen accresceret, et ex tua copia locupletaretur inopia nostra. Quod quidem et absentibus largiri potes, hac presertim occasione, qua filii nostri unanimes et karissimi nobis in Domino, Romanus et Agilis, quos ut nos alteros tibi commendamus, in nomine Domini reuertentur, opere caritatis impleto; in quo tue caritatis affectu specialiter utantur, rogamus. Nosti enim quam celsa promittat Altissimus fratri fratrem adiuuanti. Per hos, si quo me gratie, que tibi data est, dono remunerari uoles, tuto facies. Sunt enim, uelim credas, unum cor et una in Domino anima nobiscum. Gratia Dei tecum, ut est, in eternum maneat, frater in Christo Domino unanime, uenerabilis, dilectissime, et desiderabilis. Omnes in Christo sanctos, quales tibi coherere non dubium est, a nobis saluta. Commenda nos omnibus sanctis, ut tecum pro nobis orare dignentur.



SECUNDA CLASSIS. Epistole quas Augustinus iam episcopus, ante collationem Carthaginensem cum Donatistis habitam, et ante detectam in Africa Pelagii heresim scripsit, ab anno Christi 396 ad 410.



EPISTOLA XXXI [* 1Kb]  . Paulino pro secundis litteris ab eo receptis, grati animi obsequium exhibet, seque ualerio cepiscopum Hipponensem ordinatum esse renuntians, exoptat ut in Africam traiicere ipse uelit, magno cum sibi solatio, tum ceteris christianis exemplo futurus.


Dominis dilectissimis et sincerissimis, uere beatissimis atque abundantissima Dei gratia prestantissimis fratribus, PAULINO et THERASIAE, AUGUSTINUS, in Domino salutem.

1. Cum litteras meas, quibus respondi prioribus uestris, si tamen uestris litteris ullo modo a me responderi potest, celerrime optauerim uenire in uestre Charitatis manus, ut quoquo pacto absens cito possem esse uobiscum, lucrum mihi uestre epistole contulit tarditas mea. Bonus Dominus, qui non tribuit sepe quod uolumus, ut quod mallemus attribuat. Aliud enim est, quod accepta epistola mea scripturi estis, aliud quod non accipiendo scripsistis. Quod cum letissime legerimus, defuisset nobis certe ista letitia, si, ut optauimus maximeque uoluimus, cito ad uestram Sanctitatem nostre littere permeassent. Nunc uero  et hec habere scripta, et illa sperare rescripta, gaudio cumulatiore delectat. Ita nec nostra culpa accusari potest, et Domini largior benignitas fecit quod nostro desiderio conducibilius esse iudicauit.

2. Sanctos fratres Romanum et Agilem, aliam epistolam uestram, audientem uoces atque reddentem, et suauissimam partem uestre presentie, sed qua uobis uisendis inhiaremus auidius, cum magna in Domino iucunditate suscepimus. Unde, aut quando, aut quomodo uel uos prestare, uel nos possemus exigere, ut nos de uobis tanta scribendo doceretis, quanta eorum ore didicimus? Aderat etiam, quod nulli charte adesse potest, tantum in narrantibus gaudium, ut per ipsum etiam uultum oculosque loquentium, uos in cordibus eorum scriptos cum ineffabili letitia legeremus. Hoc quoque amplius erat, quod pagina quelibet quantacumque bona scripta contineat, nichil ipsa proficit, quamuis ad profectum explicetur aliorum: hanc autem epistolam uestram, fraternam scilicet animam, sic in eorum colloquio legebamus, ut tanto beatior appareret nobis, quanto uberius conscripta esset ex uobis. Itaque illam ad eiusdem beatitatis imitationem, studiosissime de uobis omnia percunctando, in nostra corda transcripsimus.

3. Nec ideo tamen eos tam cito a nobis, licet ad uos remeantes, sine molestia passi sumus. uidete  enim, queso uos, quibus qualiebamur affectibus. Tanto utique dimittendi erant uelocius, quanto uobis impensius obedire cupiebant; sed quanto id cupiebant magis, tanto uos nobis presentius exhibebant: eo quippe indicabant quam chara uestra uiscera essent; tanto igitur eos minus dimittere uolebamus, quanto iustius ut dimitterentur instabant. O rem non ferendam, nisi a nobis ista discessione non discederemus, nisi unius essemus corporis membra, unum haberemus caput, una perfunderemur gratia, uno pane uiueremus, una incederemus uia, eadem habitaremus domo! Cur enim non eisdem etiam uerbis uteremur? Agnoscitis [1 1Kb] enim, credo, hec esse ex epistola uestra  . Sed cur potius hec uestra sint uerba quam mea, que utique quam uera sunt, tam nobis ab eiusdem capitis communione proueniunt? Et si aliquid proprium uobis donatum habent, tanto magis ea sic dilexi, ut obsiderent uiam pectoris mei, neque a corde ad linguam meam uerba transire sinerent, donec tanto priora [2 1Kb] , quanto sunt uestra, procederent. Sancti fratres et dilecti Deo, nostraque inuicem membra, quis dubitet nos uno spiritu uegetari, nisi qui non sentit qua nobis dilectione uinciamur?

4. uellem tamen scire, utrum hanc absentiam corporalem uos patientius quam nos faciliusque toleretis? Si ita est, fateor, non amo istam fortitudinem uestram, nisi forte quia nos tales sumus, ut minus a uobis desiderari, quam uos desiderare debeamus. In me certe si esset patientia uestre absentie perferende, displiceret mihi; segniter enim agerem ut uos uiderem: quid autem absurdius, quam fortitudine fieri segniorem? Sed qua Ecclesie cura tenear, ex hoc uestra caritas oportet attendat, quod beatissimus pater ualerius, qui, uos nobiscum quantum salutet, quantumque sitiat, audietis ex fratribus, nec presbyterum me esse suum passus est, nisi maiorem mihi cepiscopatus sarcinam imponeret  . Quod quidem quia tanta eius caritate, tantoque populi studio Dominum id uelle credidi, nonnullis iam exemplis precedentibus, quibus mihi omnis excusatio claudebatur, uehementer timui excusare. Sed quanquam iugum Christi per seipsum lene sit, et sarcina leuis ; tamen propter nostram asperitatem atque infirmitatem, si quid me mordet hoc uinculum, atque urget hoc onus, ineffabiliter mihi aliquanto uestre presentie solatio, tolerabilius et portabilius redderetur, quos audio curis eiusmodi expeditiores liberioresque uiuere  . Quare  non impudenter ego rogo uos, et postulo, et flagito, ut in Africam maiore talium hominum siti, quam siccitatis nobilitate laborantem, uenire dignemini.

5. Scit Deus quia non solum propter desiderium, meum, neque solum propter eos qui uel per nos uestrum propositum, uel undecumque fama predicante didicerunt, sed etiam propter ceteros qui partim non audiunt, partim audita non credunt, tamen possunt comperta diligere, uos istis terris etiam corporaliter adesse cupimus. Quamuis enim sedulo atque misericorditer id agitis, tamen etiam coram hominibus regionum nostrarum luceant opera uestra, ut uideant bona facta uestra, et glorificent Patrem uestrum, qui in celis est . Piscatores uocante Domino, quod nauiculas et retia dimiserunt, omnia se dimisisse, et Dominum secutos esse, etiam commemorando letati sunt . Et reuera omnia contemnit, qui non solum quantum potuit, sed etiam quantum uoluit habere, contemnit. Sed in eo quod cupiebatur, oculi Dei testes sunt; in eo quod habebatur, et hominum. Nescio quo autem modo, cum superflua et terrena diliguntur, arctius adepta quam concupita constringunt. Nam unde tristis ille discessit, qui consilium uite eterne consequende querebat a Domino, cum audisset uendenda esse omnia sua, et distribuenda pauperibus, et habendum thesaurum in celo, si uellet esse perfectus, nisi quia magnas, ut Euangelium loquitur, habebat diuitias?  Aliud est enim, nolle incorporare que desunt, aliud iam incorporata diuellere: illa uelut cibi repudiantur, illa uelut membra preciduntur. Quanto igitur et quantum mirabili gaudio nostris temporibus christiana caritas conspicit, per Domini Euangelium cum letitia fieri, quod ex ore Domini cum tristitia diues audiuit?

6. Quanquam nullis uerbis explicem conceptionem ac parturitionem cordis mei; tamen quia prudenter et pie intelligitis non esse istam uestram, hoc est humanam, sed in uobis Domini gloriam; nam et inimicum cautissime intuemini, deuotissimeque agitis, ut tanquam discipuli Christi humiles corde ac mites sitis; utilius enim terrena opulentia tenetur humiliter, quam superbe relinquitur: quia ergo recte intelligitis non hanc esse uestram, sed Domini gloriam, uidetis quam parua et exigua dixerim. Dixi enim de laudibus Christi, quibus sunt lingue impares Angelorum. Hanc ergo Christi gloriam etiam oculis nostrorum hominum cupimus admoueri, in uno coniugio proposita utrique sexui calcande superbie, non desperande perfectionis exempla. Nescio si quidquam misericordius agitis, quam si tantum nolitis latere, quod tales estis, quantum tales esse uoluistis.

7. uetustinum impiis quoque miserabilem puerum uestre benignitati caritatique commendo: causas calamitatis et peregrinationis eius audietis ex ipso. Nam et propositum eius, quo seruiturum se esse pollicetur  Deo, tempus prolixius, et etas robustior, et transactus timor certius indicabunt. Tres libros, atque utinam tam grandis questionis ita explicatores ut grandes, tanto minus metuens in te laborem legendi, quanto ardorem perspicio diligendi, misi Sanctitati et Charitati tue; nam questio eorum de Libero Arbitrio est. Hos autem non habere, aut omnes non habere fratrem Romanianum scio, per quem prope omnia, que quibuslibet auribus accommodata scribere potui, studio in nos tuo non apportanda dedi, sed legenda indicaui. Habebat enim iam ille omnia, secumque gestabat: per eum autem prima rescripta transmisi  . Credo iam expertam Sanctitatem tuam sagacitate spirituali, quam tibi Dominus tribuit, quid ille uir boni animo gerat, et que in illo infirmitate pars claudicet. Unde humanitati et caritati tue tam ipsum quam filium eius, legisti, ut spero, qua sollicitudine commendauerim, et quanta mihi necessitudine copulati sint. Aedificet eos per te Dominus. Quod ab illo magis petendum est: nam id tu quam uelis noui.

8. Aduersus Paganos te scribere didici ex fratribus: si quid de tuo pectore meremur, indifferenter mitte ut legamus. Nam pectus tuum tale Domini oraculum est, ut ex eo nobis tam placita, et aduersus loquacissimas questiones explicatissima dari responsa presumamus. Libros beatissimi pape Ambrosii credo habere Sanctitatem tuam, eos autem multum desidero, quos aduersus nonnullos imperitissimos et superbissimos, qui de Platonis libris Dominum profecisse contendunt, diligentissime et copiosissime scripsit  .

9. Beatissimus frater Seuerus de condiscipulatu [1 1Kb] nostro Mileuitane antistes Ecclesie, bene apud eamdem ciuitatem fratribus cognitus, debito nobiscum officio Sanctitatem uestram salutat. Fratres quoque omnes nobiscum Domino seruientes, tam id faciunt quam uos desiderant; tam uos desiderant, quam uos diligunt, et tam diligunt, quam estis boni. Panis quem misimus, uberior benedictio fiet, dilectione accipientis uestre benignitatis. Custodiat uos Dominus ab ista generatione in eternum , domini dilectissimi et sincerissimi, uere benigni, et abundantissima Domini gratia prestantissimi fratres.





EPISTOLA XXXII [* 1Kb]  . Paulinus Romaniano, gratulans Ecclesie Hipponensi quod Augustinum meruit episcopi collegam. Licentium, pro quo scripserat Augustinus, hortatur et prosa et carmine, ut contempto aule fastu se dedicet Christo.

Domino merito, predicabili et honorando fratri ROMANIANO, PAULINUS et THERASIA.

1. Pridie quam has daremus, reuersis ex Africa fratribus nostris, qaorum exspectatione nos pendere uidisti, optatissime sanctorum et carissimorum uirorum, inde  epistolas receperamus, id est Aurelii, Alypii, Augustini, Profuturi, Seueri, iam omnium pariter episcoporum. Ergo tot sanctorum talium recentissimis sermonibus gratulantes, properauimus ad te nostram referre letitiam, ut tibi quoque exspectatum in peregrinatione sollicita gaudium festiuissimis conferremus indiciis. Si forte eadem de uenerabilibus et amantissimis uiris per aliarum aduentus nauium comperisti, per nos etiam repetita accipe, et quasi renouata hilaritate rursus exsulta. Quod si primus hic a nobis tibi nuntius ueniet, gratulare tantam nobis in tua patria caritatem Christo donante partam, ut quidquid illic diuina Prouidentia gerat, mirabilis semper, ut scriptum est, in sanctis suis , uel primi, uel cum primis sciamus.

2. Non autem tantum hoc scribimus gratulandum, quod episcopatum Augustinus acceperit, sed quod hanc Dei curam meruerint Africane Ecclesie, ut uerba celestia Augustini ore perciperent, qui ad maiorem Dominic. muneris gratiam nouo more prouectus, ita consecratus est, ut non succederet in cathedra episcopo, sed accederet. Nam incolumi ualerio Hipponensis Ecclesie episcopo [1 1Kb] , cepiscopus Augustinus est. Et ille beatus senex, cui purissimam mentem nulla unquam liuentis inuidie macula suffudit, dignos sui cordis pace nunc ab altissimo fructus capit, ut quem successorem sacerdotii sui simpliciter optabat, hunc mereatur tenere collegam. Credine hoc potuit antequam fieret? Sed in hoc quoque Omnipotentis opere dici euangelicum illud potest: Hominibus hec ardua; apud Deum autem omnia possibilia . Exsultemus itaque et letemur in eo qui facit mirabilia solus, et qui facit unanimes habitare in domo, quoniam ipse respexit humilitatem nostram, et uisitauit in bono plebem suam: qui erexit cornu in domo Dauid pueri sui, et nunc exaltauit cornu Ecclesie sue in electis suis, ut cornua peccatorum, sicut per prophetam spondet, hoc est Donatistarum Manicheorumque, confringat.

3. Utinam hec nunc Domini tuba, qua per Augustinum intonat, filii nostri Licentii pulset auditus, sed ut illa audiat aure, qua Christus ingreditur, de qua non rapit Dei semen inimicus! Tunc uere sibi summus Christi pontifex Augustinus uidebitur, quia se tunc et exauditum sentiet ab excelso, si quem tibi [2 1Kb] dignum genuit in litteris, hunc et sibi digne filium pariat in Christo. Nam et nunc, uelim credas, flagrantissima de ipso nobis sollicitudine scripsit. Credimus in omnipotentem Christum, quod adolescentis nostri uotis carnalibus spiritualia uota Augustini preualeant. uincetur uel inuitus ; uincetur piissimi parentis fide, ne mala uictoria uincat, si maluerit in perniciem suam uincere, quani pro salute superari. Ne uacuum fraterne humanitatis officium uideretur, de  buccellato christiane expeditionis, in cuius procinctu quotidie ad frugalitatis annonam militamus, panes quinque tibi pariter et filio nostro Licentio misimus. Non enim potuimus a benedictione secernere, quem  cupimus eadem nobis gratia penitus annectere. Paucis tamen et ad ipsum loquamur, ne neget sibi scriptum quod de se tibi scriptum est. Aeschino enim dicitur, quod audit Mitio. Sed quid de alienis loquar, cum de proprio cuncta possimus, et aliena loqui non soleat esse sani capitis? quo Dei gratia sano et saluo sumus, quibus caput est Christus. Incolumem te etate quamplurima, et beatum semper cum tota domo tua, ut cupimus, habeamus in Christo, domine frater, merito honorandissime et desiderantissime.

4. Audi ergo, fili, legem patris tui, id est fidem Augustini, et noli repellere consilia matris tue, quod eque nomen in te Augustini pietas iure sibi uindicat, qui te tantillum gestauit sinu suo, et a paruulis primo lacte sapientie secularis imbutum, nunc etiam spiritualibus lactare et enutrire Domino gestit uberibus. Quoniam te adultum etate corporea, in spiritualibus adhuc cunabulis uagientem, uidet adhuc infantem uerbo Dei, uixdum in Christo primis passibus et uestigio titubante repentem, si tamen Augustini doctrina tanquam manus matris et ulna nutricis instabilem regat paruulum. Quem si audias et sequaris, ut rursum te sermone Salomonis alliciam, Fili, coronam accipies gratiarum tuo uertici . Et tunc uere eris ille non phantasmate somniatus, sed ab ipsa ueritate formatus consul et pontifex, uacuas imagines falsi operis implente Christo solidis sue operationis effectibus. uere enim pontifex et uere consul, Licenti, eris, si Augustini uestigiis propheticis et apostolicis disciplinis, ut sacrato beatus Eliseus Elie, ut illustri Apostolo Timotheus adolescens, adhereas, indiuulso per itinera diuina comitatu, ut et sacerdotium corde perfecto discas mereri, et populis ad salutem magistro ore consulere.

5. Sat hoc monitis et hortatui: modico enim sermone et labore te arbitror, mi Licenti, ad Christum posse incitari, iam a pueris ad studia ueritatis et sapientie, quod utrumque uere est Christus, et omnis boni summum bonum uenerabilis Augustini spiritu et ore flammatum. Qui si parum apud te pro te ualuit, quid ego tanto interuallo posterior, et omnium illius opum pauper, efficiam? Sed quia et illius facultatis potentia, et tui ingenii humanitate confisus, pleniora atque maiora in te spero elaborata quam elaboranda, ausus sum hiscere duplici gratia, ut et illi uiro debita caritate compararer [1 1Kb] in sollicitudine tui, et inter eos qui salutem tuam diligunt, uel contestato numerarer affectu. Nam effectus [2 1Kb] in tui perfectione palmam Augustino potissimum destinatam scio. uereor, fili, ne aures tuas asperitate temerarii sermonis offenderim, et per aures animo etiam tuo tedii mei uulnus intulerim. Sed in mentem uenit epistola tua, qua te musicis familiarem modis intellexi  : a quo studio ego eui quondam tui non abhorrui. Itaque mihi ad tuam mentem, si in aliquo exulcerassem, deliniendam remedium, litteras tuas recordatus reperi, ut te ad Dominum harmonie omniformis artificem, modulamine carminis euocarem. Queso te  ut aure audias, neque causam salutis tue in uerbis meis spernas; sed piam curam et mentem paternam etiam in despiciendis sermonibus libenter accipias, quibus insitum Christi nomen, quod est supra omne nomen, hanc deberi uenerationem facit, ut non possit a credente contemni.

CARMEN ELEGIACUM PAULINI AD LICENTIUM.

Quare age, rumpe moras, et uincla tenacia secli:
   Nec metuas placidi mite iugum Domini.
Pulchra quidem, sed mira uagis presentia rerum
   Mentibus, at sapiens non stupet ista animus.
Nunc te sollicitat uariis malesuada figuris,
   Heu! ualidos etiam uertere Roma potens;
Sed tibi, nate, precor, semper pater Augustinus
   Occurset, cunctas Urbis ad illecebras.
Illum tanta inter fragilis discrimina uite
   Aspiciens, et habens pectore, tutus eris.
Hoc tamen et repetens iterumque iterumque monebo,
   Ut fugias dure lubrica militie.
Blandum nomen honos, mala seruitus, exitus eger
   Quem nunc uelle iuuat, mox uoluisse piget.
Scandere celsa iuuat, tremor est descendere celsis:
   Si titubes, summa peius ab arce cades.
Nunc tibi falsa placent bona, nunc rapit omnibus auris
   Ambitus, et uitreo fert caua fama sinu.
Ast ubi te magno damno succinxerit empto [1 1Kb]
   Baltheus, et sterilis fregerit inde labor,
Serus et incassum spes accusabis inanes,
   Et modo que nectis, rumpere uincla uoles:
Tunc reminisceris frustra patris Augustini
   Contempsisse dolens ueridicos monitus.
Quare si sapiens, et si pius es puer, audi,
   Et cape uerba patrum, consiliumque senum.
Quid retrahis fera colla iugo? mea sarcina lenis,
   Suaue iugum Christi est, uox pia, crede Deo:
Et caput adde iugis, da mollibus ora capistris,
   Demissosque leui subde humeros oneri.
Nunc potes hoc, dum liber agis, dum nulla retentant
   uincula, nulla thori cura, nec altus honor.
Hec bona libertas, Christo seruire, et in ipso
   Omnibus esse supra: non dominis hominum,
Non uitiis seruit, non regibus ille superbis,
   Tantum qui Christo se dederit Domino.
Nec tibi nobilitas uideatur libera, quam nunc
   Sublimem attonita conspicis Urbe uehi.
Quam cernis tanta sibi libertate uideri,
   Ut dedignetur flectere colla Deo.
Multis ille miser mortalibus, et quoque seruis
   Seruit, et ancillas ut dominentur, emit.
Norunt eunuchos et magna palatia passi,
   Et quisquis Romam, sponte miser, patitur:
Quanto sudoris pretio, damnoque decoris
   Constet ibi chlamydis, hic honor officii.
Nec tamen ipse potens, qui celsior omnibus esse
   Emerit, ut nulli seruiat, assequitur.
Cum bene se tota dominum iactauerit Urbe,
   Seruit demoniis, si simulacra colit.
Proh dolor! hos propter remoraris in Urbe, Licenti
   Et regnum Christi spernis, ut his placeas:
Hos uocitas dominos, curua et ceruice salutas,
   Quos ligni seruos conspicis et lapidis!
Nomine diuino argentum uenerantur et aurum,
   Relligio est quod amat morbus auaritie.
Imprecor hos ut amet, qui non amat Augustinum,
   Non colat et Christum, cui placet hos colere.
Inde ait ipse Deus, dominis non posse duobus
   Seruiri; quoniam mens placet una Deo:
Una fides, Deus unus, et unicus e Patre Christus,
   Haud duplex uni seruitus est domino.
Quanta etenim celo ac terris distantia, tanta est
   Cesaris et Christi rebus et imperiis.
Tollere humo, sed nunc dum spiritus hos regit artus,
   Mente polum penetra, nil mora carnis obest.
Corporeis iam nunc morere actibus, et bona uite
   Celestis liquido premeditare animo.
Spiritus es, quanquam tenearis corpore, si nunc
   Mente pia uictor carnis opus perimas.
Hec tibi, chare puer, fido [2 1Kb] compulsus amore
   Scripsi; si recipis, suscipiere Deo.
Crede Augustinum tibi nunc in me geminatum,
   Sume duos una cum pietate patres.
Spernimur? abstraheris maiore dolore duobus:
    Audimur? pignus dulce duobus eris.
In te leta patrum sudauit cura duorum,
   Et tibi magnus honos letificasse duos.
Sed me Augustino, cum copulo, non meritorum
   Iacto parem, solo comparo amore tui.
Nam quid ego effundam, rorans tibi paupere riuo?
   Me preter, gemino flumine prolueris;
Frater Alypius est, Augustinusque magister,
   Sanguinis hic consors, hic sator ingenii.
Tanto fratre uales et preceptore, Licenti,
   Et dubitas pennis talibus astra sequi?
Quidquid agas ,
   Non daberis terre, debita Christo anima.
Tu thalamos licet, et celsos mediteris honores,
   Nunc olim Domino restituere tuo.
Credo unum uincent iusti duo peccatorem,
   Et tua fraterne uota preces abigent.
Ergo redi, qua uoce parens, qua sanguine frater,
   Ambo sacerdotes te remeare iubent.
Ad tua te retrahunt, nam nunc aliena petescis [1 1Kb] ;
   Hec mage, que retinent regna tui, tua sunt.
Hec repete, his inhia, externis ne contere tempus,
   Si tua nolueris, quisquam aliena dabit?
Non eris ipse tuus, missusque per extera longe
   Sensibus heu proprii pectoris exsul ages.
Sollicitum satis hec nato cecinisse parentem,
   Dum tibi que mihimet, uel uolo, uel metuo.
Hec tibi, si recipis, feret olim pagina uitam:
   Si renuis, eadem hec pagina testis erit.
Incolumem mihi te, fili carissime, Christus
   Annuat, et seruum det sibi perpetuo.
uiue, precor, sed uiue Deo: nam uiuere mundo
   Mortis opus; uiua est uiuere uita Deo [2 1Kb] .




EPISTOLA XXXIII. [* 1Kb]  Augustinus Proculeiano partis donatiane apud Hipponem episcopo, inuitans illum ut mutua collatione schisma componatur.

Domino honorabili et dilectissimo PROCULEIANO [3 1Kb] , AUGUSTINUS.

1. Propter imperitorum hominum uanitates, diutius apud te de titulo epistole mee disputare non debeo. Cum enim nos reuocare inuicem ab errore conamur, quamuis ante plenissimam discussionem cause quibusdam uideri possit, quis nostrum erret, incertum; seruimus tamen inuicem nobis, si bono animo nobiscum agimus, ut a peruersitate discordie liberemur. Quod me sincero corde agere, et cum tremore christiane humilitatis, etiamsi plerisque hominibus apertum non est, uidet tamen ille cui nulla corda clauduntur. Quid autem in te honorare non dubitem, facile intelligis. Non enim errorem schismatis, unde omnes homines, quantum ad me attinet, cupio sanari, dignum honore aliquo existimo: sed te ante omnia, quod ipsius nobis humane societatis uinculo astringeris, et quod nonnulla in te preeminent placidioris mentis indicia, quibus nullo modo desperandum est, facile te posse ueritatem, cum fuerit demonstrata, complecti, sine ullo estu dubitationis honorandum puto. Dilectionis autem tantum tibi debeo, quantum nobis imperat ipse qui nos dilexit usque ad crucis opprobrium.

2. Sed ne mireris quod apud Beneuolentiam tuam tamdiu tacui; non putabam in hac te esse sententia,  quam mihi frater Euodius, cui fidem non habere non possum, gaudens indicauit. Nam cum forte contigisset ut in unam domum conueniretis, et sermo inter uos de spe nostra, hoc est de Christi hereditate ortus esset, ait dixisse Benignitatem tuam, uelle te bonis uiris sedentibus conferre nobiscum. Quod te multum gaudeo nostre humilitati offerre dignatum; neque ullo modo possum tantam occasionem benigni animi tui deserere, ut quantum uires Dominus prebere dignabitur, queram tecum atque discutiam, que causa, que origo, que ratio in Ecclesia Christi, cui dixit, Pacem meam do uobis, pacem meam relinquo uobis , tam lugende atque plangende discissionis extiterit.

3. Audiui quidem de memorato fratre te fuisse conquestum, quod nescio quid tibi contumeliose responderit: quod, queso te, ne illam contumeliam deputes; quam certum mihi est non de superbo animo processisse; noui enim fratrem meum, sed si quid in disputando pro fide sua, et pro Ecclesie caritate dixit fortasse feruentius, quod tua grauitas nollet audire, non illa contumacia, sed fiducia nominanda est. Collatorem enim et disputatorem, non assentatorem et adulatorem se esse cupiebat. Nam hoc est oleum peccatoris, quo propheta non uult impinguari caput; ita enim dicit: Emendabit me iustus in misericordia, et arguet me; oleum autem peccatoris non impinguet caput meum . Mauult enim seuera misericordia iusti emendari, quam leni adulationis unctione laudari. Unde etiam illud propheticum est: Qui uos felices dicunt, in errorem uos mittunt . Ideoque de homine, quem false blanditie faciunt arrogantem, recte etiam uulgo dicitur, Creuit caput: impinguatum est enim oleo peccatoris; hoc est, non aspera ueritate corrigentis, sed leni falsitate laudantis. Neque hoc in eam partem peto accipias, quasi ego te a fratre Euodio, tanquam a iusto, emendatum intelligi uelim. uereor enim ne me quoque aliquid contumeliose in te dicere existimes, quod uehementer caueo, quantum possum. Sed iustus est ille qui dixit, Ego sum ueritas . Itaque de cuiuslibet hominis ore nobis uerum cum aliqua asperitate sonuerit, non ab illo homine, qui forte peccator est, sed ab ipsa ueritate, hoc est a Christo, qui iustus est, emendamur; ne nostrum caput blande, sed perniciose adulationis unctio, hoc est oleum peccatoris, impinguet. Quanquam etiamsi frater Euodius aliquantum pro sue communionis defensione turbatior, aliquid elatius animo commotiore dixisset, etati hominis et necessitati cause te oporteret ignoscere.

4. Illud tamen quod promittere dignatus es, peto memineris, ut sedentibus quos ipse delegeris , rem tam magnam, et ad salutem omnium pertinentem cum concordia requiramus. Aut si placet, nullo medio interposito, prius nobiscum siue per epistolas, siue per collocutionem  atque lectionem, ubi placuerit, conferamus: ne forte intemperantes nonnulli auditores malint quasi nostrum exspectare certamen, quam de nostra salute in nostra collocutione cogitare: ut quod fuerit inter nos terminatum, postea per nos populus nouerit; aut si per epistolas agi placet, ipse plebibus recitentur, ut aliquando non plebes, sed plebs una dicatur. Prorsus sicut uolueris, sicut iusseris, sicut tibi placuerit, libenter amplector. Et de animo beatissimi et uenerabilis mihi patris ualerii nunc absentis tota securitate polliceor hoc eum cum magna letitia cogniturum: noui enim quantum diligat pacem, et nulla uani fastus inanitate iactetur.

5. Rogo te quid nobis est cum ueteribus dissensionibus? Hucusque uulnera illa durauerint, que animositas hominum superborum nostris membris inflixit; quorum uulnerum putrefactione etiam dolorem perdidimus, quo solet medicus implorari. uides quanta et quam miserabili feditate christiane domus familieque turbate [1 1Kb] sint. Mariti et uxores de suo lecto sibi consentiunt, et de Christi altari dissentiunt. Per illum sibi iurant, ut inter se pacem habeant, et in illo habere non possunt. Filii cum parentibus unam domum habent suam, et domum Dei non habent unam. Succedere in eorum hereditatem cupiunt, cum quibus de Christi hereditate rixantur. Serui et domini communem Dominum diuidunt, qui formam serui accepit, ut omnes seruiendo liberaret. Honorant nos uestri, honorant uos nostri. Per coronam nostram nos adiurant uestri, per coronam uestram uos adiurant nostri. Omnium uerba suscipimus, neminem offendere uolumus. Quid nos solus Christus offendit, cuius membra laniamus? Et homines quidem causas suas seculares apud nos finire cupientes, quando eis necessarii fuerimus, sic nos sanctos et Dei seruos appellant, ut negotia terre sue peragant: aliquando agamus et nos negotium salutis nostre et salutis ipsorum, non de auro, non de argento, non de fundis et pecoribus, pro quibus rebus quotidie submisso capite salutamur, ut dissensiones hominum terminemus, sed de ipso capite nostro tam turpis inter nos et perniciosa dissensio est. Quantumlibet capita submittant qui nos salutant, ut eos concordes in terra faciamus, de celo usque ad crucem submissum est caput nostrum, in quo concordes non sumus.

6. Rogo te atque obsecro, si est in te aliqua humanitas, quam multi predicant, hic appareat bonitas tua, si non propter honores transitorios simulatur, ut contremiscant in te uiscera misericordie, et uelis aliquando rem discuti instando nobiscum orationibus, et omnia pacifice conferendo: ne misere plebes, que nostris honoribus obsequuntur, premant nos obsequiis suis in iudicio Dei; sed potius nostra non ficta caritate nobiscum reuocate ab erroribus et dissensionibus, in ueritatis et pacis itinera dirigantur. Opto te coram oculis Dei beatum esse, domine honorabilis et dilectissime.



EPISTOLA XXXIu [* 1Kb]  . De iuuene, qui matrem cedere solitus, demum et mortem minatus transiit ad Donatistas, ab iisque iterato baptizatus est. Quod an Proculeiani episcopi mandato factum sit, uti presbyter ipsius uictor publico officio renuntiarat, inquiri postulat Augustinus, sese interim paratum asserens ad totam, si Proculeianus uelit, schismatis causam placide pertractandam.


Domino eximio meritoque suscipiendo [1 1Kb] atque honorabili fratri EUSEBIO, AUGUSTINUS.

1. Scit Deus, cui manifesta sunt arcana cordis humani, quantum pacem diligo christianam, tantum me moueri sacrilegis eorum factis, qui in eius dissensione indigne atque impie perseuerant; eumque motum animi mei esse pacificum, neque me id agere ut ad communionem catholicam quisquam cogatur inuitus, sed ut omnibus errantibus aperta ueritas declaretur, et per nostrum ministerium, Deo iuuante, manifestata se amplectendam atque sectandam satis ipsa persuadeat.

2. Quid enim exsecrabilius, queso te, ut alia taceam, quam id quod nunc accidit? Corripitur ab episcopo suo iuuenis, crebris cedibus matris insanus, et impias manus nec illis diebus, cum etiam seueritas legum sceleratissimis parcit, a uisceribus unde natus est reuocans. Minatur eidem matri se in partem Donati transiturum, et eam quam incredibili furore solet cedere perempturum. Minatur ei, transit ad partem Donati, rebaptizatur furens, et in maternum sanguinem fremens albis uestibus candidatur. Constituitur intra cancellos eminens atque conspicuus, et omnium gementium oculis matricidii meditator tanquam renouatus opponitur.

3. Heccine tandem tibi placent, uir grauissime? Nequaquam hoc de te crediderim: noui considerationem tuam. Ceditur mater carnalis in membris quibus genuit et nutriuit ingratum; prohibet hoc Ecclesia mater spiritualis, ceditur et ipsa in Sacramentis quibus genuit et nutriuit ingratum. Nonne tibi uidetur dixisse parricidaliter frendens: Quid faciam Ecclesie que me prohibet cedere matrem meam? inueni quid faciam: iniuriis quibus potest etiam ipsa feriatur; fiat in me aliquid unde membra eius doleant. uadam mihi ad eos qui nouerunt exsufflare gratiam in qua illi natus sum, destruere formam quam in utero eius accepi. Ambas matres meas seuis cruciatibus torqueam: que me posterior peperit, efferat prior. Ad huius dolorem, spiritualiter moriar; ad illius cedem, carnaliter uiuam. Quid aliud exspectamus, uir honorabilis Eusebi; nisi ut in miseram mulierem, senectute decrepitam, uiduitate destitutam, a cuius cedibus in Catholica prohibebatur, iam donatista securus armetur? Quid enim aliud furibundo corde concepit, cum diceret matri: Transferam me in partem Donati, et bibam sanguinem  tuum? Ecce iam conscientia cruentus, ueste dealbatus perfecit partem pollicitationis sue; restat pars altera, ut matris sanguinem bibat. Si ergo placent ista, urgentur a clericis et sanctificatoribus suis, ut intra octauas suas totum quod uouit exsoluat.

4. Potens est quidem dextera Domini, que furorem illius a misera uidua et desolata compescat, et eum, quibus modis nouit, a tam scelerata dispositione deterreat; uerumtamen ego tanto animi dolore percussus, quid facerem nisi saltem loquerer? An uero ista illi faciunt, et mihi dicitur, Tace? Auertat a me Dominus hanc amentiam, ut cum ipse mihi imperet per Apostolum suum, et dicat ab episcopo refelli oportere docentes que non oportet , ego illorum indignationibus territus taceam? Quod enim publicis Gestis herere uolui tam sacrilegum nefas, ad hoc utique uolui, ne me quisquam, maxime in aliis ciuitatibus ubi opportunum fuerit, ista deplorantem fingere aliquid arbitretur, quando etiam apud ipsam Hipponem iam dicitur, non hoc Proculeianum mandasse quod publicum renuntiauit officium.

5. Quid autem modestius agere possumus, quam ut tam grauem causam, per te tamen agam, uirum et clarissima dignitate preditum, et considerantissima uoluntate tranquillum? Peto igitur, sicut iam petiui per fratres nostros bonos atque honestos uiros, quos ad tuam Eximietatem misi, ut querere digneris utrum Proculeiani presbyter uictor non hoc ab episcopo suo mandatum acceperit, quod officio publico renuntiauit; an forte cum et ipse uictor aliud dixerit, falsum illi apud Acta prosecuti fuerint, cum sint communionis eiusdem. Aut si consentit, ut ipsam totam questionem dissensionis nostre placide pertractemus, ut error qui iam manifestus est, manifestius innotescat, libenter amplector. Audiui enim quod dixerit, ut sine tumultu populari adsint nobiscum deni ex utraque parte graues et honesti uiri, et secundum Scripturas, quid in uero sit, perquiramus. Nam illud quod rursus eum dixisse nonnulli ad me pertulerunt, cur non ierim Constantinam, quando ibi plures ipsi erant, uel me debere ire Mileuim [1 1Kb] , quod illic, sicut perhibent, concilium proxime habituri sunt, ridiculum est dicere, quasi ad me pertineat cura propria, nisi Hipponensis Ecclesie. Mihi tota huius questionis ratio maxime cum Proculeiano est. Sed si forte imparem se putat, cuius uoluerit college sui imploret auxilium. In aliis enim ciuitatibus tantum agimus, quod ad Ecclesiam pertinet, quantum uel nos permittunt, uel nobis imponunt earumdem ciuitatum episcopi, fratres et consacerdotes nostri.

6. Quanquam et iste qui se tot annorum episcopum dicit, quid in me tirone timeat, quominus mecum uelit conferre sermonem, non satis intelligo: si doctrinam liberalium litterarum, quas forte ipse aut non didicit, aut minus didicit, quid hoc pertinet ad eam questionem, que uel de sanctis Scripturis, uel documentis ecclesiasticis aut publicis discutienda est, in quibus ille per tot annos uersatur, unde in eis deberet esse peritior?  Postremo est hic frater et collega meus, Samsucius episcopus Turrensis ecclesie, qui nullas tales didicit, quales iste dicitur formidare: ipse adsit, agat cum illo. Rogabo eum, et, ut confido in nomine Christi, facile mihi concedet, ut suscipiat in hac re uicem meam, et eum Dominus pro ueritate certantem, quamuis sermone impolitum, tamen uera fide eruditum, sicut confidimus, adiuuabit. Nulla ergo causa est, cur ad alios nescio quos deferat [1 1Kb] , ne inter nos quod ad nos pertinet peragamus. Nec tamen, ut dixi, etiam illos defugio, si eorum ipse poscit auxilium.



EPISTOLA XXXu [* 1Kb]  . Rursus interpellat Eusebium, ut clericorum donatistarum licentiam curet cercendam per Proculeianum episcopum: alioquin ut de se nullus queratur, si hanc illi perferri in notitiam per codices publicos fecerit.

Domino eximio meritoque suscipiendo et dilectissimo fratri EUSEBIO, AUGUSTINUS.

1. Non ego recusanti uoluntati tue iudicium, sicut dicis, inter episcopos subeundum molestus exhortator aut deprecator imposui. Quod quidem etiamsi suadere uoluissem, possem fortasse facile ostendere quam ualeas iudicare inter nos in tam manifesta atque aperta causa, et quale sit illud quod facis, ut non auditis partibus iam ferre non dubites pro una parte sententiam, qui iudicium reformidas; sed hoc, ut dixi, interim omitto. Nihil autem rogaueram aliud honorabilem benignitatem tuam, quod queso tandem in hac saltem epistola digneris aduertere, nisi ut quereres a Proculeiano, utrum hoc ipse dixerit uictori presbytero suo, quod ab eo sibi dictum publicum officium renuntiauit; an forte qui missi sunt, non quod a uictore audierunt, sed falsum Gestis persecuti sint; deinde quid illi de tota ipsa questione inter nos discutienda uideretur. Arbitror autem non iudicem fieri eum, qui rogatur ut interroget aliquem, et quod ei responsum fuerit rescribere dignetur. Hoc ergo etiam nunc rogo ut facere non graueris, quia litteras meas, sicut etiam expertus sum, non uult accipere: quod si uoluisset, non utique per tuam Eximietatem id agerem. Cum autem id non uult, quid possum mitius [2 1Kb] agere, quam ut per te talem uirum, et qui eum diligis, interrogetur aliquid, unde me tacere mea sarcina prohibet? Quod autem mater a filio cesa, tue grauitati displicuit; Sed ille, dixisti, si sciret, a communione sua tam nefarium iuuenem prohibiturus esset, breuiter respondeo: modo cognouit, modo prohibeat.

2. Addo etiam aliud: Subdiaconus quondam Spaniensis Ecclesie, uocabulo Primus, cum ab accessu indisciplinato sanctimonialium prohiberetur, atque ordinata et sana precepta contemneret, a clericatu remotus est, et ipse irritatus aduersus disciplinam Dei transtulit se ad illos, et rebaptizatus est. Duas etiam  sanctimoniales concolonas suas [1 1Kb] de fundo catholicorum Christianorum, siue idem transtulit, siue illum secute, etiam ipse tamen rebaptizate sunt; et nunc cum gregibus Circumcellionum inter uagabundos greges feminarum, que propterea maritos habere noluerunt ne habeant disciplinam, in detestabilis uinolentie bacchationibus superbus exsultat, gaudens latissimam sibi apertam esse licentiam male conuersationis, unde in Catholica prohibebatur. Et hoc fortasse Proculeianus ignorat. Ergo per tuam grauitatem atque modestiam eidem in notitiam perferatur; iubeat eum, qui non ob aliud illam communionem delegit, nisi quia in Catholica clericatum amiserat, propter inobedientiam et perditos mores, a sua communione remoueri.

3. Etenim ego, si Domino placet, istum modum seruo, ut quisquis apud eos propter disciplinam degradatus ad Catholicam transire uoluerit, in humiliatione penitentie recipiatur, quo et ipsi eum fortisan cogerent, si apud eos manere uoluisset. Ab eis uero considera, queso te, quam exsecrabiliter fiat, ut quos male uiuentes ecclesiastica disciplina corripimus, persuadeatur eis ut ad lauacrum alterum ueniant, atque ut id accipere mereantur, Paganos se esse respondeant; que uox ne procederet de ore christiano, tantus sanguis martyrum fusus est: deinde quasi renouati et quasi sanctificati, discipline quam ferre non potuerunt, deteriores facti, sub specie noue gratie, sacrilegio noui furoris insultent. Aut si male facio, per tuam beneuolentiam ista corrigenda curare, de me nullus queratur si hec illi perferri in notitiam per codices publicos fecero, qui mihi negari, ut arbitror, in Romana ciuitate  non possunt. Nam cum Deus imperet ut loquamur et predicemus uerbum, et docentes que non oportet refellamus, et instemus opportune atque importune, sicut dominicis et apostolicis Litteris probo , nullus hominum mihi silentium de his rebus persuadendum arbitretur. uiolenter autem uel latrocinanter [2 1Kb] si quid audendum putauerint, non deerit Dominus ad tuendam Ecclesiam suam, qui iugo suo in gremio eius toto orbe diffuso omnia terrena regna subiecit.

4. Nam cum ecclesie quidam colonus filiam suam, que apud nos fuerat catechumena, et ab illis seducta est inuitis parentibus, ut ibi baptizata etiam sanctimonialis formam susciperet, ad communionem catholicam paterna uellet seueritate reuocare, et ego feminam corrupte mentis nisi uolentem, et libero arbitrio meliora deligentem suscipi noluissem; ille rusticus etiam plagis instare cepit, ut sibi filia consentiret; quod statim omnimodo fieri prohibui: tamen per Spanianum transeuntibus nobis, presbyter ipsius stans in medio fundo catholice ac laudabilis  femine, uoce impudentissima post nos clamauit, quod traditores et persecutores essemus; quod conuicium etiam in illam feminam iaculatus est, que communionis est nostre, in cuius medio fundo stabat; quibus uocibus auditis, non solum meipsum a lite refrenaui, sed etiam multitudinem, que me comitabatur, compescui. Et tamen si dicam, Queratur qui sint uel fuerint traditores uel persecutores; respondetur mihi: Disputare nolumus, et rebaptizare uolumus. Nos oues uestras insidiantibus morsibus luporum more depredemur; uos, si boni pastores estis, tacete. Quid enim aliud mandauit Proculeianus, si uere ipse mandauit? Si Christianus es, serua hoc iudicio Dei, nisi nos faciamus, tu tace. Ausus est etiam idem presbyter homini rusticano conductori fundi ecclesie comminari.

5. Hec quoque omnia per te, queso, nouerit Proculeianus; cerceat insaniam clericorum suorum, unde, honorabilis Eusebi, non apud te tacui. Dignaberis itaque non quid tu de his omnibus sentias, ne tibi arbitreris a me iudicis onus imponi, sed quid illi respondeant mihi rescribere. Misericordia Dei te incolumem tueatur, domine eximie et merito suscipiende ac dilectissime frater.



EPISTOLA XXXuI [* 1Kb]  . Augustinus Casulano presbytero, refellens Urbici, id est cuiusdam e Romana urbe, dissertationem pro sabbati ieiunio, scriptam perquam imperitissime.

Dilectissimo et desiderantissimo fratri et compresbytero CASULANO, AUGUSTINUS, in Domino salutem.



CAPUT PRIMUM.

1. Nescio unde sit factum, ut primis tuis litteris meas non redderem: non tamen contemptu id me fecisse scio. Nam et studiis tuis et ipso sermone delector, teque in ista etate iuuenili proficere in uerbo Dei et abundare ad edificationem Ecclesie, et opto et exhortor. Nunc uero scriptis tuis alteris sumptis, quibus tibi tandem aliquando responderi iure caritatis, in qua unum sumus, fraterno et equissimo flagitas, differendum tue dilectionis ulterius desiderium non putaui, et inter arctissimas occupationes meas suscepi isto me debito apud te absoluere [1 1Kb] .

2. Quod ergo me consulis, utrum liceat sabbato ieiunare: respondeo, si nullo modo liceret, profecto quadraginta continuos dies nec Moyses, nec Elias, nec ipse Dominus ieiunasset. uerum ista ratione concluditur, etiam dominico die non illicitum esse ieiunium. Et quisquis tamen hunc diem ieiunio decernendum putauerit, sicut quidam ieiunantes sabbatum obseruant, non paruo scandalo erit Ecclesie, nec immerito. In his enim rebus de quibus nichil certi statuit Scriptura diuina, mos populi Dei, uel instituta maiorum pro lege tenenda sunt. De quibus si disputare  uoluerimus, et ex aliorum consuetudine alios improbare, orietur interminata luctatio, que labore sermocinationis cum certa documenta nulla ueritatis insinuet, utique cauendum est, ne tempestate contentionis serenitatem caritatis obnubilet. Quod periculum uitare neglexit, cuius mihi prolixam disputationem, ut ei responderem, cum tuis prioribus litteris existimasti esse mittendam.



CAPUT II.

3. Non autem usque adeo mihi spatia temporum larga sunt, ut ea refellendis singulis sententiis eius impendam, que aliis operibus magis urgentibus explicandis habeo necessaria. Sed eo quo te mihi in tuis epistolis ostendis ingenio, quod in te donum Dei admodum diligo, eumdem sermonem cuiusdam, ut scribis, Urbici  , paulo diligentius ipse considera, et uidebis eum pene uniuersam Ecclesiam Christi, ab ortu solis usque ad occasum, uerbis iniuriosissimis nequaquam lacerare timuisse. Nec dixerim pene uniuersam, sed plane uniuersam. Nam neque ipsis, quorum consuetudinem sibi uidetur defendere, inuenitur pepercisse Romanis; sed quomodo in eos quoque redundet conuiciorum eius impetus nescit, quoniam non aduertit. Nam cum ei argumenta deficiunt, quibus probet sabbato ieiunandum, in luxurias epularum et temulenta conuiuia et nequissimas ebrietates insultabundus inuehitur, quasi non ieiunare, hoc sit inebriari. Quod si hoc est, quid ergo prodest Romanis sabbato ieiunare? quandoquidem aliis diebus quibus non ieiunant, necesse est eos, secundum disputationem huius, ebriosos et uentricolas iudicari. Porro, si aliud est grauare corda in crapula et ebrietate, quod semper est malum, aliud est autem modestia et temperantia custodita relaxare ieiunium, quod certe cum fit die dominico, reprehensorem non habet christianum; prandia prius sanctorum a uoracitate et ebriositate uentricolarum iste discernat, ne Romanos ipsos quando non ieiunant uentricolas faciat, et tunc inquirat, non utrum liceat inebriari sabbato, quod nec die dominico licet; sed utrum nec sabbato ieiunandum sit, sicut dominico non solet.

4. Quod utinam sic quereret, aut sic affirmaret, ut toto terrarum orbe diffusam, exceptis Romanis et adhuc paucis Occidentalibus, apertissime non blasphemaret Ecclesiam. Nunc uero quis ferat per omnes orientales, et multos etiam occidentales populos christianos de tot tantisque famulis famulabusque Christi, sabbato sobrie modesteque prandentibus, ab isto dici quod in carne sint, et Deo placere non possint, et quod de illis sit scriptum, Recedant iniqui a me, uiam eorum nosse nolo; et quod sint uentricole, Iudeam Ecclesie preponentes, et ancille filios; et lege non iusta, sed uoluptaria, consulentes uentri, non discipline succumbentes; et quod caro sint, et mortem sapiant, et cetera huiusmodi: que si de uno  quopiam Dei famulo diceret, quis eum audire, quis non deuitare deberet? Cum uero his opprobriis atque maledictis insectatur Ecclesiam per totum mundum fructificantem atque crescentem et die sabbati pene ubique prandentem, admoneo quisquis est, ut sese cohibeat. Nam cuius me nomen ignorare uoluisti, profecto de illo me iudicare noluisti.



CAPUT III.

5. Filius hominis, inquit, sabbati Dominus est: in quo maxime, bene, quam male facere licet . Si ergo male facimus, quando prandemus; nullo die dominico bene uiuimus. Quod autem fatetur Apostolus sabbato manducasse, et dicit, ut tunc ieiunaretur temporis non fuisse, propter quod ait Dominus, uenient dies ut auferatur sponsus ab eis, et tunc ieiunabunt filii sponsi , quia tempus gaudii, et tempus est luctus , primum attendere debuit, quod illic Dominus de ieiunio, non de sabbati ieiunio loquebatur. Deinde cum uult intelligi luctum ieiunio, cibo gaudium deputandum, cur non cogitat, quidquid est illud quod significare Deus uoluit in eo quod scriptum est, eum die septimo requieuisse ab omnibus operibus suis , non ibi luctum significatum fuisse, sed gaudium? Nisi forte dicturus est, in illa requie Dei et sanctificatione sabbati gaudium Iudeis, luctum significatum esse Christianis. Et tamen nec quando sanctificauit Deus diem septimum, quia in illo requieuit ab omnibus operibus suis, aliquid de ieiunio uel prandio sabbati expressit; nec cum postea populo Hebreo de ipsius diei obseruatione mandauit, aliquid de alimentis uel sumendis uel non sumendis locutus est. uacatio tantum homini a suis, uel a seruilibus operibus imperatur: quam prior populus in umbra accipiens futurorum, sic uacauit ab operibus, quemadmodum nunc Iudeos uacare conspicimus; non, ut putatur, Iudeis carnalibus non recte intelligentibus quod recte intelligunt Christiani. Neque enim melius hoc intelligimus quam Prophete, qui tamen eo tempore, quo ita fieri oportuit, seruauerunt hanc sabbati uacationem, quam Iudei putant adhuc esse seruandam. Unde illud est, quod lapidare Deus hominem iussit, qui sabbato ligna collegerat ; nusquam autem legimus lapidatum, uel aliquo dignum supplicio iudicatum, siue ieiunantem sabbato, siue prandentem. Quid tamen horum duorum quieti conueniat, quid labori, iste ipse uiderit, qui gaudium manducantibus, luctum ieiunantibus deputauit, uel a Domino deputari intellexit, ubi de ieiunio respondens ait: Non possunt lugere filii sponsi, quamdiu cum eis est sponsus .

6. Quod autem propterea dicit sabbato Apostolos manducasse, quia nondum erat tempus ut sabbato ieiunarent; quod scilicet ueterum traditio prohibebat: numquid ergo iam erat tempus ut sabbato non uacarent? Nonne et hoc traditio ueterum prohibebat, et uacare cogebat? et tamen eo ipso sabbati die, quo Christi legimus manducasse discipulos, uulserunt utique spicas ; quod sabbato non licebat, quia ueterum traditio prohibebat. uideat igitur ne  forte congruentius ei respondeatur ideo Dominum die illo a discipulis hec duo fieri uoluisse; unum de spicis uellendis, alterum de alimentis sumendis; ut illud esset aduersus eos qui sabbato uolunt uacare, hoc autem aduersus eos qui cogunt sabbato ieiunare: cum illud mutato tempore iam superstitiosum esse significasset, hoc autem utroque tempore liberum esse uoluisset. Neque id confirmando dixerim, sed quid ei multo aptius, quam sunt ea que loquitur, responderi possit ostenderim.



CAPUT Iu.

7. Quomodo, inquit, non cum Phariseo damnabimur, bis in sabbato ieiunantes? tanquam Phariseus ideo damnetur, quia bis in sabbato ieiunabat, et non quia super Publicanum se tumidus extollebat . Potest autem iste dicere etiam illos, qui omnium fructuum suorum decimas dant pauperibus, cum Phariseo damnari, quia hoc quoque ille inter sua opera predicabat; quod cupimus a multis fieri christianis, et uix paucissimos inuenimus: aut uero qui non fuerit iniustus, adulter et raptor, cum Phariseo damnabitur; quia ille se talem non esse iactabat; quod certe quisquis sentit, insanit. Porro si hec sine dubio bona, que sibi Phariseus inesse commemorabat, non habenda sunt cum superbiente iactantia que in illo apparebat; sed tamen habenda sunt cum pietate humili que in illo non erat: sic et bis in sabbato ieiunare, in homine qualis fuerat ille Phariseus, infructuosum est; in homine autem humiliter fideli, uel fideliter humili, religiosum est: quamuis euangelica Scriptura non dixerit damnatum Phariseum, sed magis iustificatum dixit Publicanum.

8. uerum si hoc modo putat iste intelligendum quod ait Dominus, Nisi abundauerit iustitia uestra plus quam Scribarum et Phariseorum, non intrabilis in regnum celorum , et nisi amplius quam bis in sabbato ieiunemus, hoc precepto non possimus implere; bene quod septem dies sunt qui uolumine temporum per sua uestigia reuocantur. Cum ergo ex his biduum quisque detraxerit, ne sabbato dominicoque ieiunet, remanent dies quinque in quibus Phariseum superare possit bis in sabbato ieiunantem. Puto enim quod si ter in sabbato quis ieiunat, iam superat Phariseum, qui bis in sabbato ieiunabat. Quod si et quater, uel etiam ut nullus dierum, excepto sabbato et dominico, pretermittatur, in hebdomade quinquies ieiunetur, quod multi tota uita sua faciunt, maxime in monasteriis constituti; non solum Phariseus qui bis in sabbato ieiunabat, uerum etiam christianus qui quarta et sexta [1 1Kb] et ipso sabbato ieiunare consueuit, quod frequenter Romana plebs facit, in labore ieiunii superabitur: et tamen nescio quis iste, ut dicis, Urbicus disputator, etiamsi quis quinque continuis preter sabbatum et dominicum diebus ita ieiunet, ut nullo die omnino reficiat corpus, eum carnalem uocat, quasi cibus et potus ceteris diebus non pertineat ad carnem;  et uentricolam iudicat, quasi solius sabbati prandium descendat in uentrem.



CAPUT u.

9. Huic sane non sufficit quod ad uincendum Phariseum iam sufficit, ut ter in sabbato ieiunetur; sed excepto dominico sex ceteris diebus ita ieiunare compellit, ut dicat: Antiqua remota labe, duo in carne una, Christi iam sub disciplina manentes, non debent cum filiis sine lege et cum principibus Sodomorum, et cum plebe Gomorrhe sabbatorum uoluptaria conuiuia exercere; sed cum sanctimonie incolis ac Deo deuotis solemni et ecclesiastico iure magis ac magis legitime ieiunare, ut sex dierum uel leuis error, ieiunii, orationis et eleemosyne fontibus abluatur, quo possimus dominica alogia refecti omnes equali corde digne cantare: Saturasti, Domine, animam inanem, et potasti animam sitientem. Ista dicens et a frequentia ieiunandi solum diem dominicum excipiens, non tantum Orientis et Occidentis populos christianos, in quibus sabbato nemo ieiunat; uerum et ipsam Romanam Ecclesiam improuidus et incautus accusat. Cum enim dicit, sub disciplina Christi manentes, non debere cum filiis sine lege, cum principibus Sodome, cum plebe Gomorrhe uoluptaria sabbatorum exercere conuiuia, sed cum sanctimonie incolis ac Deo deuotis, solemni et ecclesiastico iure magis ac magis legitime ieiunare; ac deinde definiens quid sit legitime ieiunare, subiungit et dicit, ut sex dierum uel leuis error, ieiunii, orationis et eleemosyne fontibus abluatur: profecto eos qui minus quam sex diebus in hebdomade ieiunant, non putat legitime exercere ieiunium, nec Deo esse deuotos, nec maculas erroris, que de ista mortalitate contrahuntur, abluere. uideant ergo Romani quid agant, quia etiam ipsi nimium contumeliose huius disputatione tractantur; apud quos omnibus istis sex diebus, preter paucissimos clericos aut monachos, quotusquisque inuenitur, qui frequentet quotidiana ieiunia? maxime quia ibi ieiunandum quinta sabbati non uidetur.

10. Deinde quero: si uniuscuiusque diei uel leuis error ipsius diei ieiunio soluitur uel abluitur; sic enim dicit, ut sex dierum uel leuis error, ieiunii quoque fontibus abluatur; quid faciemus de illo errore qui subrepserit dominico die, in quo scandalum est ieiunare? Aut si die ipso nullus Christianis error obrepit, uideat homo iste qui uentricolas tanquam magnus ieiunator accusat, quantum honoris et utilitatis uentribus tribuat, si tunc non erratur, quando prandetur. An forte in ieiunio sabbati tantum bonum constituit, ut aliorum sex dierum, hoc est, ipsius etiam dominici uel leuem, sicut dicit, errorem, solum ieiunium sabbati possit abolere, et solo ipso die non erretur, quo toto utique ieiunatur? Quid est ergo quod diem dominicum sabbato, uelut christiano iure, preponit? Ecce secundum ipsum dies sabbati multo sanctior inuenitur, in quo et non erratur, cum eius toto spatio ieiunatur, et eodem ieiunio sex ceterorum dierum, ac per hoc ipsius dominici error abluitur: puto quod tibi non placet ista presumptio.

11. Iamuero cum se hominem spiritualem uideri uelit, et tanquam carnales, pransores sabbati accuset,  attende quemadmodum dominici diei non parco prandio reficiatur, sed alogia delectetur. Quid est autem alogia, quod uerbum ex greca lingua usurpatum est, nisi cum epulis indulgetur, ut a rationis tramite deuietur? Unde animalia ratione carentia dicuntur aloga, quibus similes sunt uentri dediti: propter quod, immoderatum conuiuium, quo mens, in qua ratio dominatur, ingurgitatione uescendi ac bibendi quodammodo obruitur, alogia nuncupatur. Insuper etiam propter cibum ac potum, non mentis, sed uentris alogia diei dominici dicit esse cantandum: Saturasti, Domine, animam inanem, et potasti animam sitientem. O uirum spiritualem! o carnalium reprehensorem! o magnum ieiunatorem, et non uentricultorem! Ecce qui nos admonet ne lege uentris legem Domini corrumpamus, ne panem celi uendamus esca terrena, et adiungit: Quia esca Adam paradiso periit, esca Esau primatum amisit. Ecce qui dicit: Est enim Satane usitata calumnia, tentatio uentris, qui modicum suadet ut auferat totum. Et horum, inquit, interpretatio preceptorum uentricolas minus incuruat.

12. Nonne his uerbis suis id agere uidetur, ut etiam die dominico ieiunetur? Alioquin sanctior erit sabbati dies, quo Dominus in monumento requieuit, quam dominicus, quo a mortuis resurrexit. Sanctius est enim profecto sabbatum, si secundum uerba huius, in sabbato per ieiunium peccatum omne uitatur, et quod diebus aliis contractum est, aboletur: in dominico autem per escam uentris tentatio non cauetur, et diabolice calumnie locus datur, et paradiso peritur, et primatus amittitur. Quid ergo est, quod rursus sibi ipse contrarius admonet, ut non prandio modesto, sobrio, christiano, reficiamur dominico die, sed in alogia letantes plaudentesque cantemus: Saturasti, Domine, animam inanem, et potasti animam sitientem? Nempe si tunc non erramus, quando ieiunamus, et aliorum sex dierum errores tunc abluimus, cum sabbato ieiunamus; nullus erit die dominico deterior, nullus sabbato melior. Crede, dilectissime frater, nemo legem, sicut iste, intelligit, nisi qui non intelligit. Si enim Adam non cibus, sed prohibitus cibus perdidit , et Esau nepotem sancti Abrahe non esca, sed usque ad contemptum sacramenti quod in primatu suo habuit, concupita esca damnauit : sic a sanctis et fidelibus pie prandetur, quemadmodum a sacrilegis et incredulis impie ieiunatur. Preponitur autem dies dominicus sabbato fide resurrectionis, non consuetudine refectionis, aut etiam uinolente licentia cantionis.



CAP. uI.

13. Moyses, inquit, quadraginta diebus panem non manducauit, nec bibit aquam. Cur autem hoc dixerit, subiungit atque ait: Ecce Moyses amicus Dei, nubis inquilinus, delator Legis, et populi dux, ter bina sabbata ieiunio celebrans non offensam, sed meritum collocauit. Numquid attendit quid hinc possit consequenter opponi? Quia utique si Moysi ieiunantis propterea ponit exemplum, quoniam in illis quadraginta diebus ter bina, sicut loquitur, sabbata ieiunauit, et ex hoc uult persuadere ut sabbato ieiunetur; ex  hoc ergo persuadeat ut et dominico ieiunetur, quia in illis quadraginta diebus nichilominus Moyses ter binos dominicos ieiunauit. Sed addit ac dicit, Et adhuc cum Christo dominicus dies imminenti Ecclesie seruabatur. quod cur dixerit, nescio. Si enim propterea quia multo magis ieiunandum est, posteaquam uenit cum Christo dominicus dies; ergo, quod absit, etiam ipso dominico ieiunetur. Si autem timuit ne propter dierum quadraginta ieiunium obiiceretur etiam dominico ieiunandum, et ideo addidit quod adhuc cum Christo imminenti Ecclesie dies dominicus seruabatur, ut uidelicet ea causa intelligatur ieiunasse Moyses etiam die qui sequitur sabbatum, quia nondum uenerat Christus, per quem factus est ipse dies dominicus, quo non expediat ieiunari; cur ipse Christus quadraginta diebus similiter ieiunauit? cur non in illis diebus quadraginta, ter binis qui sequebantur sabbatum, ieiunium soluit, ut iam dominici diei prandium commendaret etiam ante resurrectionem suam, sicut sanguinem suum potandum dedit ante passionem? uides certe dierum quadraginta ieiunium, quod iste commemorat, sic ad rem non pertinere ut sabbato ieiunemus, quomodo ad rem non pertinet ut dominico ieiunemus.

14. Prorsus non attendit, quid ei de die dominico possit opponi, quando sicut accusanda sunt ebriosa conuiuia, et omnis uorax ac temulenta luxuries, sic accusat prandia sabbatorum, cum possint et ipsa esse modestorum atque sobriorum. Et ideo non est illi ad singula respondendum, quoniam pro sabbati prandio uitia luxurie reprehendendo, eadem atque eadem sepe dicit; aliud non inueniendo quod dicat, nisi quod inaniter et ad rem non pertinens dicit. Utrum non sit sabbato ieiunandum queritur, non utrum sabbato non sit luxuriandum; quod nec dominico faciunt qui Deum timent, quamuis in illo utique non ieiunent. Quis autem diceret quod iste ausus est dicere? Quomodo, inquit, pro nobis, aut per nos rata erunt Deo, aut digna, que nos sanctificata die ad peccatum cogant? Sanctificatam diem sabbati confitetur, et ad peccatum dicit cogi homines, quia prandetur. Ac per hoc secundum istum, aut dies dominicus sanctificatus non est, et incipit esse sabbatum melius; aut si est et dominicus dies sanctificatus, ad peccatum cogimur, quia prandemus.



CAP. uII.

15. Et conatur testimoniis probare diuinis sabbato ieiunandum: sed unde hoc probet omnino non inuenit. Manducauit, inquit, et bibit Iacob uinum, et satiatus est, et recessit a Deo salutari suo, et ceciderunt una die uiginti tria millia : quasi dictum sit, Prandit sabbato Iacob, et recessit a Deo salutari suo. Et Apostolus quando commemorauit cecidisse tot millia, non ait: Neque prandeamus sabbato, sicut illi pranderunt; sed ait: Neque fornicemur, sicut quidam eorum fornicati sunt, et ceciderunt una die uiginti tria millia. Quid sibi etiam uult quod ait: Sedit autem populus manducare et bibere, et surrexerunt ludere?  Posuit quidem et Apostolus hoc testimonium, sed ut a seruitute idolorum, non a sabbati prandio prohiberet. Sabbato  autem illud factum esse, iste non probat, sed ut libitum est suspicatur. Sicut autem fieri potest ut ieiunetur, et cum ieiunium soluitur, si quis ebriosus est, tunc inebrietur; ita fieri potest ut non ieiunetur, et si temperantes sunt homines, modestissime prandeatur. Quid est ergo quod sabbati uolens persuadere ieiunium, adhibet Apostolum testem dicentem, Nolite inebriari uino, in quo est omnis luxuria ; quasi diceret: Nolite prandere sabbato, quia ibi est omnis luxuria. Sicut autem hoc preceptum apostolicum ne inebrientur uino, in quo est omnis luxuria, obseruatur a christianis Deum timentibus, quando prandetur die dominico, ita obseruatur quando prandetur et sabbato.

16. Ut expressius, inquit, errantibus contradicam, nemo ieiunio Deum, etsi non promeretur, offendit; porro et non offendere promereri est. Quis hoc diceret, nisi qui nollet considerare quid diceret? Ergo Pagani quando ieiunant, non ideo magis offendunt Deum: aut si de christianis uoluit quod dixit intelligi, quis non Deum offendet, si uelit cum scandalo totius que ubique dilatatur Ecclesie, die dominico ieiunare? Deinde subiicit testimonia de Scripturis ad causam quam suscepit nichil ualentia. Ieiunio, inquit, Elias paradiso donatus in corpore regnat: quasi ieiunium non predicent qui sabbato non ieiunant, sicut ieiunium predicant, qui tamen die dominico non ieiunant; aut Elias eo tempore ieiunauerit, quo populus Dei etiam sabbato ieiunabat. Quod autem respondimus de quadraginta diebus ieiunii Moysi, hoc deputa esse responsum et de quadraginta diebus Elie. Ieiunio, inquit, Daniel leonum siccam rabiem illesus euasit: quasi legerit quod sabbato ieiunauerit, aut etiam cum ipsis leonibus sabbato fuerit; ubi tamen legimus quod et pranderit. Ieiunio, inquit, trium fida germanitas ignibus coruscanti carceri dominata, rogi hospitio susceptum Dominum adorauit. Hec exempla sanctorum, nec ad persuadendum cuiuscumque diei ieiunium ualent; quanto minus sabbati? Quandoquidem non solum non legitur tres uiros sabbato fuisse missos in caminum ignis ardentem; sed ne illud quidem legitur, tamdiu illic eos fuisse ut possit quisquam dicere eos ieiunasse, imo uero uix unius hore spatium est, quo eorum confessio hymnusque cantatur: nec amplius inter illas flammas innoxias deambulauerunt, quam canticum illud terminauerunt. Nisi forte ab isto etiam unius hore spatium ieiunio deputatur. Quod si ita est, non habet quod succenseat pransoribus sabbati: usque ad horam enim prandii, multo quam in illo camino prolixius ieiunatur.

17. Adhibet et illud Apostoli testimonium, ubi ait: Non est regnum Dei esca et potus, sed iustitia et pax, et gaudium in Spiritu sancto ; et regnum Dei, Ecclesiam uult intelligi, in qua Deus regnat. Obsecro te, numquid hoc agebat Apostolus, cum ista loqueretur, ut sabbato a christianis ieiunaretur? Sed nec de ipso cuiuscumque diei ieiunio loquebatur, cum hec diceret. Dictum est enim aduersus eos qui, more Iudeorum, secundum ueterem Legem in obseruatione quorumdam ciborum putabant esse munditiam, et ad  eorum fratrum admonitionem, per quorum escam et potum indifferenter acceptum scandalizabantur infirmi. Ideo cum dixisset: Noli illum in esca tua perdere, pro quo Christus mortuus est ; et, Non ergo blasphemetur bonum nostrum ; tunc adiunxit: Non enim est regnum Dei esca et potus. Nam sicut iste uerba hec Apostoli intelligit, ut regnum Dei, quod est Ecclesia, non sit in esca et potu, sed in ieiunio; non dico, sabbatis ieiunare, sed nunquam omnino cibum ac potum sumere deberemus, ne de isto Dei regno unquam recederemus. Puto autem quia isto confitente, aliquanto religiosius die dominico ad Ecclesiam pertinemus, quando tamen et ipso concedente prandemus.



CAP. uIII.

18. Cur, inquit, sacrificium potiori Domino charum murmuramus offerre, quod spiritus desiderat et angelus laudat? deinde adiungit angeli testimonium dicentis: Bona est oratio cum ieiunio et eleemosyna . Quid dixerit, potiori Domino, nescio, nisi forte scriptor errauit, et te fugit, ut quod mihi legendum misisti non emendares. Sacrificium ergo Domino charum, ieiunium uult intelligi, quasi de ieiunio uersetur hec questio, et non de ieiunio sabbati. Neque enim dominicus dies sine sacrificio, quod Deo charum est, peragitur, quia non ieiunatur. Sequitur adhuc et ingerit testimonia a causa, quam defendendam suscepit, penitus aliena. Immola, inquit, Deo sacrificium laudis ; et istam uocem diuini psalmi uolens ad quod agitur nescio quomodo connectere: Utique, inquit, non sanguinis aut ebrietatis conuiuium, quo non laudes debite Deo, sed blasphemie diabolo suffragante siluescunt. O improuidam presumptionem! Non ergo immolatur sacrificium laudis dominico die, quia non ieiunatur; sed agitur ebrietatis conuiuium, et blasphemie diabolo suffragante siluescunt. Quod si nefas est dicere; intelligat non ieiunium significari in eo quod scriptum est: Immola Deo sacrificium laudis. Ieiunium quippe certis diebus, et maxime festis non agitur. Sacrificium uero laudis ab Ecclesia toto orbe diffusa diebus omnibus immolatur. Alioquin quod nullus, non dico christianus, sed nec insanus dicere auderet, dies illi quinquaginta post Pascha usque ad Pentecosten quibus non ieiunatur, erunt secundum istum a sacrificio laudis alieni, quibus tantummodo diebus in multis ecclesiis, in omnibus autem maxime cantatur Alleluia; quam uocem laudis esse nullus christianus, quamlibet imperitus, ignorat.

19. Confitetur tamen etiam ipso die dominico non in ebrietate, sed in iucunditate pranderi, cum dicit debere nos ex Iudeis et Gentibus multos christianos nomine, fide paucos electos, uespertino sabbatorum incenso, pro pecudum uictimis ieiunium Deo placitum laudibus immolare, cuius feruore cremata deficiant opera delictorum. Et mane, inquit, exaudiat nos a nobis auditus, et erunt nobis domus ad manducandum et bibendum, non in ebrietate, sed in iucunditate, dominica celebritate perfecta. Tunc ergo eulogia, non ut superius ait, alogia celebratur. Sed quid eum offendit sabbati dies, quem Dominus sanctificauit, ignoro, ut  in eo non putet posse manducari et bibi cum tali iucunditate que careat ebrietate; cum sic ante sabbatum ieiunare possimus, quomodo dicit ante dominicum sabbato ieiunandum: an continuo biduo pranderi nefas esse arbitratur? uideat ergo quanta afficiat contumelia ipsam quoque Romanam Ecclesiam, ubi et his hebdomadibus, in quibus quarta et sexta et sabbato ieiunatur, tribus tamen diebus continuis, dominico scilicet ac deinde secunda et tertia prandetur.

20. Ouium uitam certum est, inquit, arbitrio pendere pastorum: sed »ue qui dicunt quod bonum malum, et tenebras lucem, et lucem tenebras, et amarum dulce, et dulce amarum« . Quid sibi uelint hec uerba eius, non satis intelligo. Si enim hec, ut scribis, sic Urbicus dicit; in Urbe plebs pendens ex pastoris arbitrio cum episcopo suo ieiunat sabbato. Si autem sic ad te ista scripsit, quia in epistola tua et ipse quiddam tale scripsisti; non tibi persuadeat urbem christianam sic laudare sabbato ieiunantem, ut cogaris orbem christianum damnare prandentem. Cum enim dicit: ue qui dicunt quod bonum malum, et tenebras lucem, et lucem tenebras, et amarum dulce, et dulce amarum, ieiunium sabbati uolens intelligi bonum et lucem et dulce, prandium uero, malum et tenebras et amarum; quis eum dubitat in omnibus christianis sabbato prandentibus uniuersum orbem damnare terrarum? Nec se ipse respicit, nec quid dicat attendit, ut scriptis suis ab ista precipiti cohibeatur audacia. Continuo quippe subiunxit, Nemo ergo uos iudicet in esca aut in potu : quod ipse utique facit, qui sabbato sumentes escam potumque sic arguit. Quantum erat, ut hinc ei ueniret in mentem etiam illud [1 1Kb] quod idem apostolus alibi dicit: Qui manducat, non manducantem non spernat; et qui non manducat, manducantem non iudicet?  Istum modum, hoc temperamentum, quo scandala deuitaret, inter ieiunantes sabbato et manducantes teneret, ut et ipsum non manducantem manducans quisque non sperneret, et ipse non manducans manducantem non iudicaret.



CAPUT IX.

21. Petrus etiam, inquit, Apostolorum caput, celi ianitor, et Ecclesie fundamentum, exstincto Simone qui diaboli fuerat nonnisi ieiunio uincendi figura, idipsum Romanos edocuit, quorum fides annuntiatur uniuerso orbi terrarum. Numquid ergo ceteri Apostoli prandere Christianos contra Petrum docuerunt in uniuerso orbe terrarum? Sicut itaque inter se uixerunt concorditer Petrus et condiscipuli eius, sic inter se concorditer uiuant sabbato ieiunantes quos plantauit Petrus, et sabbato prandentes quos plantauerunt condiscipuli eius. Est quidem et hec opinio plurimorum, quamuis eam perhibeant esse falsam plerique Romani, quod apostolus Petrus cum Simone mago die dominico certaturus, propter ipsum magne tentationis periculum, pridie cum eiusdem urbis Ecclesia ieiunauerit, et consecuto tam prospero gloriosoque successu,  eumdem morem tenuerit, eumque imitate sint nonnulle Occidentis Ecclesie. Sed si, ut iste dicit, Simon magus figura erat diaboli, non plane sabbatarius aut dominicarius, sed quotidianus est ille tentator; nec tamen aduersus eum quotidie ieiunatur, quando et diebus dominicis omnibus, e quinquaginta post Pascha, et per diuersa loca diebus solemnibus martyrum et festis quibusque prandetur: et tamen diabolus uincitur, si oculi nostri sint semper ad Dominum, ut ipse euellat de laqueo pedes nostros ; et siue manducamus siue bibimus, siue quodcumque facimus, omnia in gloriam Dei faciamus; et quantum in nobis est, sine offensione simus Iudeis et Grecis et Ecclesie Dei . Quod parum cogitant, qui cum offensione manducant, uel cum offensione ieiunant, et per utramlibet intemperantiam scandala concitant, quibus non superatur diabolus, sed letatur.

22. Quod si respondetur, hoc docuisse Iacobum Ierosolymis, Ephesi Ioannem, ceterosque aliis locis, quod docuit Rome Petrus, id est ut sabbato ieiunetur, sed ab hac doctrina terras ceteras deuiasse, atque in ea Romam stetisse: et e contrario refertur Occidentis potius aliqua loca in quibus Roma est, non seruasse quod Apostoli tradiderunt; Orientis uero terras, unde cepit ipsum Euangelium predicari, in eo quod ab omnibus simul cum ipso Petro Apostolis traditum est, ne sabbato ieiunetur, sine aliqua uarietate mansisse: interminabilis est ista contentio, generans lites, non finiens questiones. Sit ergo una fides uniuerse que ubique dilatatur Ecclesie, tanquam intus in membris, etiamsi ipsa fidei unitas quibusdam diuersis obseruationibus celebratur, quibus nullo modo quod in fide uerum est impeditur. Omnis enim pulchritudo filie regis intrinsecus : ille autem obseruationes que uarie celebrantur, in eius ueste intelliguntur; unde ibi dicitur, In fimbriis aureis circumamicta uarietate . Sed ea quoque uestis ita diuersis celebrationibus uarietur, ut non aduersus contentionibus dissipetur.



CAPUT X.

23. Postremo, inquit, si Iudeus sabbatum colendo dominicum negat, quomodo Christianus obseruat sabbatum? Aut simus Christiani, et dominicum colamus; aut simus Iudei, et sabbatum obseruemus: »Nemo enim potest duobus dominis seruire« . Nonne ita loquitur, tanquam sabbati alius dominus sit, alius dominici? Nec illud audit quod et ipse commemorauit: Dominus est enim sabbati Filius hominis . Quod autem ita nos uult esse a sabbato alienos, sicut Iudei sunt a dominico alieni, nonne tantum errat ut possit etiam dicere, ita nos non debere accipere Legem nec Prophetas, sicut Iudei non accipiunt Euangelium nec Apostolos? Quod qui sapit, quid mali sapiat utique intelligis. Sed uetera, inquit, omnia transierunt, et in Christo facta sunt noua : hoc uerum est. Nam propterea sicut Iudei sabbatis non uacamus, etiamsi ad significandam requiem que illo die significata est, christiana sobrietate et frugalitate seruata, ieiunii uinculum relaxamus.  Et si aliqui fratres nostri requiem sabbati, relaxatione ieiunii significandam esse non putant, nequaquam de uestis regie uarietate litigamus, ne ipsius regine, ubi unam fidem etiam de ipsa requie retinemus, interiora membra uexemus. Etsi enim quia uetera transierunt, cum eis transiit etiam carnalis uacatio sabbati; non tamen quia sabbato et dominico sine superstitiosa uacatione prandemus, ideo duobus dominis seruimus, quia et sabbati et dominici unus est dominus.

24. Iste autem qui uetera transisse sic dicit, ut in Christo cederet ara altari, gladius ieiunio, precibus ignis, pani pecus, poculo sanguis, nescit altaris nomen magis Legis et Prophetarum Litteris frequentatum, et altare Deo prius in tabernaculo, quod per Moysen factum est, collocatum ; aram quoque in apostolicis Litteris inueniri, ubi Martyres clamant sub ara Dei . Dicit cessisse ieiunio gladium, non recordans illum quo milites euangelici armantur ex utroque Testamento, gladium bis acutum . Dicit cessisse precibus ignem, quasi non et tunc preces deferebantur in templum, et nunc a Christo ignis est missus in mundum . Dicit cessisse pani pecus, tanquam nesciens et tunc in Domini mensa panes propositionis poni solere , et nunc se de agni immaculati corpore partem sumere. Dicit cessisse poculo sanguinem, non cogitans etiam nunc se accipere in poculo sanguinem . Quanto ergo melius et congruentius uetera transisse, et noua in Christo facta esse sic diceret, ut cederet altare altari, gladius gladio, ignis igni, panis pani, pecus pecori, sanguis sanguini. uidemus quippe in his omnibus carnalem uetustatem spirituali cedere nouitati. Sic ergo intelligendum est, siue in isto die uolubili septimo prandeatur, siue a quibusdam etiam ieiunetur, tamen sabbato spirituali sabbatum carnale cessisse; quando in isto sempiterna et uera requies concupiscitur, in illo uacatio temporalis iam superstitiosa contemnitur.



CAP. XI.

25. Cetera que sequuntur, quibus suam disputationem iste concludit, sicut alia quedam que inde commemoranda non arbitratus sum, multo magis ad causam non pertinent, in qua de ieiunio sabbati uel prandio disputatur. Sed ea tibi ipsi, maxime si ex iis que a me dicta sunt aliquid adiuuaris, aduertenda et iudicanda dimitto. Si autem quoniam huic quantum potui sufficienter respondisse me puto, de hac re sententiam meam queris, ego in euangelicis et apostolicis Litteris, totoque instrumento quod appellatur Testamentum Nouum, animo id reuoluens, uideo preceptum esse ieiunium. Quibus autem diebus non oporteat ieiunare, et quibus oporteat, precepto Domini uel apostolorum non inuenio definitum. Ac per hoc sentio, non quidem ad obtinendam, quam fides obtinet atque iustitia [1 1Kb] in qua est pulchritudo filie regis intrinsecus, sed tamen ad significandam  requiem sempiternam ubi est uerum sabbatum, relaxationem quam constrictionem ieiunii aptius conuenire.

26. uerumtamen in huius sabbati ieiunio siue prandio, nichil mihi uidetur tutius pacatiusque seruari, quam ut qui manducat, non manducantem non spernat, et qui non manducat, manducantem non iudicet; quia neque si manducauerimus abundabimus, neque si non manducauerimus egebimus : custodita scilicet eorum inter quos uiuimus, et cum quibus Deo uiuimus [1 1Kb] , in his rebus inoffensa societate. Sicut enim quod ait Apostolus uerum est, malum esse homini qui per offensionem manducat ; ita malum est homini qui per offensionem ieiunat. Non itaque simus eis similes, qui uidentes Ioannem non manducantem nec bibentem, dixerunt: Demonium habet. Sed nec rursus eis, qui uidentes Christum manducantem et bibentem, dixerunt: Ecce homo uorax et uinosus, amicus publicanorum et peccatorum . Rem quippe ualde necessariam his dictis Dominus ipse subiecit atque ait: Et iustificata est sapientia in filiis suis . Qui sint autem isti, si requiris, lege quod scriptum est: Filii sapientie Ecclesia iustorum : ii sunt qui quando manducant, non manducantes non spernunt; quando non manducant, manducantes non iudicant; sed eos plane qui per offensionem non manducant siue manducant, uel spernunt uel iudicant.



CAPUT XII.

27. Et de die quidem sabbati facilior causa est, quia et Romana ieiunat Ecclesia, et alie nonnulle, etiamsi pauce, siue illi proxime siue longinque: die autem dominico ieiunare scandalum est magnum, maxime posteaquam innotuit detestabilis multumque fidei catholice Scripturisque diuinis apertissime contraria heresis Manicheorum, qui suis auditoribus ad ieiunandum istum tanquam constituerunt legitimum diem; per quod factum est, ut ieiunium diei dominici horribilius haberetur. Nisi forte aliquis idoneus sit nulla refectione interposita ultra hebdomadem perpetuare ieiunium, ut ieiunio quadraginta dierum, quantum potuerit, appropinquet, sicut aliquos fecisse cognouimus. Nam et ad ipsum quadragenarium numerum peruenisse quemdam, a fratribus fide dignissimis nobis asseueratum est. Quemadmodum enim ueterum patrum temporibus, Moyses et Elias nichil contra prandia sabbatorum fecerunt, cum diebus quadraginta ieiunauerunt; ita qui potuerit septem dies ieiunando transire, non sibi ad ieiunandum elegit dominicum diem, sed in iis eum inuenit, quos ieiunaturum se uouit plurimos dies. Ieiunium tamen etiam continuatum si in hebdomade soluendum est, nullo congruentius quam dominico die soluitur. Si autem post hebdomadem corpus reficitur, non utique ad ieiunandum dies dominicus eligitur; sed in numero, quem uoueri placuit, inuenitur.

28. Nec illud moueat quod Priscillianiste, Manicheorum simillimi, ad ieiunandum die dominico solent  testimonium de Apostolorum Actibus adhibere, cum esset apostolus Paulus in Troade. Sic enim scriptum est: In una autem sabbati congregatis nobis frangere panem, Paulus disputabat illis, exiturus alia die, produxitque sermonem usque ad medium noctis . Deinde cum descendisset de cenaculo, ubi congregati erant, ad resuscitandum adolescentem, qui grauatus somno de fenestra ceciderat et mortuus ferebatur, de ipso Apostolo Scriptura sic loquitur: Ascendens autem, inquit, cum fregisset panem atque gustasset, satisque esset allocutus usque ad diluculum, sic profectus est . Absit ut hoc sic accipiatur, tanquam solerent Apostoli dominico die solemniter ieiunare. Una enim sabbati tunc appellabatur dies, qui nunc dominicus appellatur, quod in Euangeliis apertius inuenitur. Nam dies resurrectionis Domini, prima sabbati a Mattheo, a ceteris autem tribus una sabbati dicitur ; quem constat eum esse, qui dominicus postea appellatus est. Aut ergo post peractum diem sabbati, noctis initio fuerant congregati, que utique nox iam ad diem dominicum, hoc est ad unam sabbati pertinebat; et ita eadem nocte fracturus panem, sicut frangitur in sacramento corporis Christi, produxit sermonem usque ad medium noctis, ut post sacramenta celebrata, rursus usque ad diluculum alloquens congregatos, quoniam multum festinabat, ut lucescente proficisceretur dominico die: aut certe si in una sabbati non per noctem, sed per diem hora dominici fuerant congregati; eo ipso quo dictum est, Paulus disputabat illis, exiturus alia die, expressa est causa producendi sermonis, quia fuerat exiturus, et eos sufficienter instruere cupiebat. Non ergo solemniter die dominico ieiunabant, sed necessarius sermo, qui studii feruentissimi audiebatur ardore, reficiendi corporis causa interrumpendus esse non uisus est profecturo Apostolo, qui eos, propter alios suos usquequaque discursus, uel alias nunquam, uel rarissime uisitabat; presertim quia tunc ex illis terris sicut consequentia docent, ita discessurus erat, ut iam non esset eos in carne uisurus. Ac per hoc magis ostenditur dominicis diebus solita illis non fuisse ieiunia, quia ne hoc crederetur, curauit scriptor libri causam producendi sermonis exponere; ut sciremus si aliqua necessitas oriatur, urgentiori actioni non esse prandium preferendum: quamuis ab istis auidissime audientibus, et ipsum fontem cogitantibus profecturum, atque ideo magna siti non aque, sed uerbi sine satietate quidquid influebat haurientibus, non tantum carnale prandium, uerum etiam cena contempta est.

29. Sed tunc quamuis dominico die solita illis ieiunia non fuissent, non erat tamen Ecclesie tam insignis offensio, si aliqua tali necessitate, qualem apostolus Paulus habuit, die toto dominico usque ad medium noctis, uel etiam usque ad diluculum reficere corpora non curarent. Nunc uero posteaquam heretici, maxime impiissimi Manichei [1 1Kb] , ieiunia diei dominici  non aliqua necessitate occurrente peragere, sed quasi sacra solemnitate statuta dogmatizare ceperunt et innotuerunt populis christianis; profecto nec tali necessitate, qualem Apostolus habuit, existimo faciendum esse quod fecit, ne maius malum incurratur in scandalo, quam bonum percipiatur ex uerbo. Quidquid tamen cause uel necessitatis exstiterit, cur homo christianus die dominico ieiunare cogatur, sicut etiam illud in Actibus Apostolorum inuenimus, in naufragii periculo, ubi et ipse Apostolus nauigabat, quatuordecim diebus, ac per hoc duobus dominicis ieiunatum ; nullo modo dubitare debemus, dominicum diem, quando non plures dies sine ulla refectione continuandi uouentur, inter ieiuniorum dies non esse ponendum.



CAPUT XIII.

30. Cur autem quarta et sexta maxime ieiunet Ecclesia, illa ratio reddi uidetur, quod considerato Euangelio, ipsa quarta sabbati, quam uulgo quartam feriam uocant, consilium reperiuntur ad occidendum Dominum fecisse Iudei. Intermisso autem uno die, cuius uespera Dominus Pascha cum discipulis manducauit, qui finis fuit eius diei quem uocamus quintam sabbati, deinde traditus est ea nocte que iam ad sextam sabbati, qui dies passionis eius manifestus est, pertinebat. Hic dies primus azymorum fuit a uespera incipiens. Sed Mattheus euangelista quintam sabbati dicit fuisse primam diem azymorum; quia eius uespera sequente, futura erat cena paschalis, qua cena incipiebat azymum et ouis immolatio manducari. Ex quo colligitur quartam sabbati fuisse, quando ait Dominus: Scitis quia post biduum Pascha fiet, et Filius hominis tradetur ut crucifigatur : ac per hoc dies ipse ieiunio deputatus est, quia, sicut Euangelista sequitur et dicit, Tunc congregati sunt principes sacerdotum et seniores populi in atrium principis sacerdotum, qui dicebatur Caiphas, et consilium fecerunt ut Iesum dolo tenerent et occiderent . Intermisso autem uno die, de quo dicit Euangelium, Prima autem azymorum accesserunt discipuli ad Iesum dicentes: Ubi uis paremus tibi comedere pascha ? hoc ergo die intermisso, passus est Dominus, quod nullus ambigit, sexta sabbati; quapropter et ipsa sexta recte ieiunio deputatur: ieiunia quippe humilitatem significant. Unde dictum est: Et humiliabam in ieiunio animam meam .

31. Sequitur sabbatum, quo die caro Christi in monumento requieuit, sicut in primis operibus mundi requieuit Deus die illo ab omnibus operibus suis. Hinc exorta est ista in regine illius ueste uarietas, ut alii, sicut maxime populi Orientis, propter requiem significandam mallent relaxare ieiunium, alii propter humilitatem mortis Domini ieiunare, sicut Romana et nonnulle Occidentis Ecclesie. Quod quidem uno die, quo Pascha celebratur propter renouandam rei geste memoriam, qua discipuli humanitus mortem Domini doluerunt, sic ab omnibus ieiunatur, ut etiam illi sabbati ieiunium deuotissime celebrent, qui ceteris per totum annum sabbatis prandent; utrumque uidelicet significantes, et in uno anniuersario die luctum discipulorum,  et ceteris sabbatis quietis bonum. Duo quippe sunt, que iustorum beatitudinem, et omnis miserie finem sperari faciunt, mors et resurrectio mortuorum. In morte requies est, de qua dicitur per Prophetam: Plebs mea intra in cellaria tua; abscondere pusillum donec transeat ira Domini . In resurrectione autem in homine toto, id est, in carne et spiritu perfecta felicitas. Hinc factum est ut horum duorum utrumque non significandum putaretur labore ieiunii, sed potius refectionis hilaritate, excepto paschali uno sabbato, quo discipulorum, sicut diximus, luctus propter rei geste memoriam fuerat ieiunio prolixiore signandus.



CAPUT XIu.

32. Sed quoniam non inuenimus, ut iam supra commemoraui, in euangelicis et apostolicis Litteris, que ad Noui Testamenti reuelationem proprie pertinent, certis diebus aliquibus euidenter preceptum obseruanda esse ieiunia, et ideo res quoque ista, sicut alie plurime quas enumerare difficile est, inuenit in ueste illius filie regis, hoc est Ecclesie, uarietatis locum; indicabo tibi quid mihi de hoc requirenti responderit uenerandus Ambrosius, a quo baptizatus sum, Mediolanensis episcopus. Nam cum in eadem ciuitate mater mea mecum esset, et nobis adhuc catechumenis parum ista curantibus, illa sollicitudinem gereret utrum secundum morem nostre ciuitatis sibi esset sabbato ieiunandum, an Ecclesie Mediolanensis more prandendum, ut hac eam cunctatione liberarem, interrogaui hoc supradictum hominem Dei. At ille: Quid possum, inquit, hinc docere amplius quam ipse facio? Ubi ego putaueram nichil eum ista responsione precepisse, nisi ut sabbato pranderemus; hoc quippe ipsum facere sciebam: sed ille secutus adiecit, Quando hic sum, non ieiuno sabbato; quando Rome sum, ieiuno sabbato: et ad quamcumque Ecclesiam ueneritis, inquit, eius morem seruate, si pati scandalum non uultis aut facere. Hoc responsum retuli ad matrem, eique suffecit, nec dubitauit esse obediendum: hoc etiam nos secuti sumus. Sed quoniam contingit, maxime in Africa, ut una Ecclesia uel unius regionis Ecclesie, alios habeant sabbato prandentes, alios ieiunantes; mos eorum mihi sequendus uidetur, quibus eorum populorum congregatio regenda commissa est. Quapropter si consilio meo, presertim quia in hac causa plus forte quam satis fuit, te petente atque urgente, locutus sum, libenter acquiescis; episcopo tuo in hac re noli resistere, et quod facit ipse, sine ullo scrupulo uel disceptatione sectare.



EPISTOLA XXXuII [* 1Kb]  . Gratulatur sibi Augustinus litterarias suas lucubrationes legi et approbari a Simpliciano; eiusque censure subiicit tum ceteros suos libros, tum eos quos de questionibus ab ipso propositis conscripsit.

Domino beatissimo et uenerabiliter sincerissima caritate amplectendo patri SIMPLICIANO  , AUGUSTINUS, in Domino salutem.

 1. Plenas bonorum gaudiorum litteras, quod sis memor mei, meque ut soles diligas, magneque gratulationi tibi sit quidquid in me donorum suorum Dominus conferre dignatus est misericordia sua, non meritis meis, missas munere Sanctitatis tue accepi: in quibus affectum in me paternum de tuo benignissimo corde non repentinum et nouum hausi, sed expertum sane cognitumque repetiui, domine beatissime, et uenerabiliter sincerissima caritate amplectende.

2. Unde autem tanta exorta est felicitas litterario labori nostro, quo in librorum quorumdam conscriptione sudauimus, ut a tua Dignatione legerentur? nisi quia Dominus, cui subdita est anima mea, consolari uoluit curas meas, et a timore recreare, quo me in talibus operibus necesse est esse sollicitum, necubi forte indoctior uel incautior, quamuis in planissimo campo ueritatis, offendam. Cum enim tibi placet quod scribo, noui cui placeat; quoniam quis te inhabitet noui. Idem quippe omnium munerum spiritualium distributor atque largitor per tuam sententiam confirmabit obedientiam meam. Quidquid enim habent illa scripta delectatione tua dignum, in meo ministerio dixit Deus, Fiat, et factum est: in tua uero approbatione uidit Deus quia bonum est .

3. Questiunculas sane, quas mihi enodandas iubere dignatus es, etsi mea tarditate implicatus non intelligerem, tuis meritis adiutus aperirem. Tantum illud queso, ut pro mea infirmitate depreceris Deum, et siue in iis quibus me exercere benigne paterneque uoluisti, siue in aliis quecumque nostra in tuas sanctas manus forte peruenerint, quia sicut Dei data, sic etiam mea errata cognosco, non solum curam legentis impendas, sed etiam censuram corrigentis assumas. uale.



EPISTOLA XXXuIII [* 1Kb]  . Augustinus Profuturo, de toleranda aduersa ualetudine; de morte Megalii, et de cohibenda ira.

Fratri PROFUTURO AUGUSTINUS.

1. Secundum spiritum, quantum Domino placet, atque uires ipse prebere dignatur, recte sumus; corpore autem, ego in lecto sum. Nec ambulare enim, nec stare, nec sedere possum, rhagadis uel exochadis dolore et tumore  . Sed etiam sic, quoniam id Domino placet, quid aliud dicendum est, nisi quia recte sumus? Potius enim si id nolumus quod ille uult, nos culpandi sumus, quam ille non recte aliquid  uel facere uel sinere existimandus est. Nosti hec omnia: sed quia mihi es alter ego, quid libentius tecum loquerer, nisi quod mecum loquor? Commendamus ergo sanctis orationibus tuis et dies et noctes nostras, ut oretis pro nobis, ne diebus intemperanter utamur, ut noctes equo animo toleremus, ut etiamsi ambulemus in medio umbre mortis, nobiscum sit Dominus ne timeamus mala.

2. Quod senex Megalius  defunctus sit, iam uos audisse quis dubitet? Erant enim a depositione corporis eius, cum hec scriberem, dies ferme uiginti quatuor. Utrum iam uideris [1 1Kb] , disponebas enim, successorem primatus eius, si fieri potest, nosse uolumus. Non desunt scandala, sed neque refugium; non desunt merores, sed neque consolationes. Atque inter hec quam uigilandum sit, ne cuiusquam odium cordis intima teneat, neque sinat ut oremus Deum in cubiculo nostro clauso ostio , sed aduersus ipsum Deum claudat ostium, nosti, optime frater: subrepit autem, dum nulli irascenti ira sua uidetur iniusta. Ita enim inueterascens ira fit odium, dum quasi iusti doloris admixta dulcedo, diutius eam in uase detinet, donec totum acescat, uasque corrumpat. Quapropter multo melius, nec iuste cuiquam irascimur, quam uelut iuste irascendo in alicuius odium ire occulta facilitate delabimur. In recipiendis enim hospitibus ignotis, solemus dicere, multo esse melius malum hominem perpeti, quam forsitan per ignorantiam excludi bonum, dum cauemus ne recipiatur malus: sed in affectibus animi contra est. Nam incomparabiliter salubrius est etiam ire iuste pulsanti non aperire penetrale cordis, quam admittere non facile recessuram, et peruenturam de surculo ad trabem. Audet quippe impudenter etiam crescere citius quam putatur. Non enim erubescit in tenebris, cum super eam sol occiderit . Recolis certe qua cura et quanta sollicitudine ista scripserim, si recolis quid mecum nuper in itinere quodam locutus sis.

3. Fratrem Seuerum, et qui cum eo sunt, salutamus. Etiam fortasse ipsis scriberemus, si per festinationem perlatoris liceret. Peto autem ut apud eumdem fratrem nostrum uictorem, cui ago etiam apud tuam Sanctitatem gratias quod Constantinam cum pergeret indicauit, petendo adiuues propter negotium quod ipse nouit, de quo grauissimum pondus pro ea re multum deprecantis Nectarii maioris patior, per Calamam remeare ne grauetur: sic enim promisit mihi. uale.





EPISTOLA XXXIX [* 1Kb]  . Hieronymus Augustino, commendans illi Presidium, et saluere iubens Alypium.


Domino uere sancto et beatissimo pape AUGUSTINO, HIERONYMUS, in Christo salutem.



CAP. PRIMUM.

1. Anno preterito, per fratrem nostrum Asterium hypodiaconum Dignationi tue epistolam miseram, promptum reddens salutationis officium; quam tibi arbitror redditam. Nunc quoque per sanctum fratrem meum Presidium diaconum, obsecro primum ut memineris mei: deinde ut baiulum litterarum habeas commendatum, et mihi scias germanissimum, et in quibuscumque necessitas postulauerit, foueas atque sustentes; non quo aliqua re  indigeat, sed quo bonorum amicitias auidissime expetat, et se in his coniungendis maximum putet beneficium consecutum. Cur autem ad Occidentem nauigauerit, ipso poteris narrante cognoscere.



CAP. II.

2. Nos in monasterio constituti, uariis hinc inde fluctibus quatimur, et peregrinationis molestias sustinemus. Sed credimus in eo qui dixit, »Confidite; ego uici mundum« , quod ipso tribuente et presule, contra hostem diabolum uictoriam consequamur. Sanctum et uenerabilem fratrem nostrum papam Alypium, ut meo obsequio salutes, obsecro. Sancti fratres, qui nobiscum in monasterio Domino seruire festinant, oppido te salutant. Incolumem te et memorem mei, Christus Deus noster tueatur omnipotens, domine uere sancte et suscipiende papa.



EPISTOLA XL [** 1Kb]  . Augustinus Hieronymo de titulo uulgati ab ipso libri de Scriptoribus ecclesiasticis: tum de Petro reprehenso non mendaciter a Paulo, de quo iam eidem scripsit Epistolam 28. Hortatur postremo ut prodat Origenis et singulorum hereticorum errata.

Domino dilectissimo, et cultu sincerissimo caritatis obseruando atque amplectendo fratri, et compresbytero HIERONYMO, AUGUSTINUS.



CAP. PRIMUM.

1. Habeo gratiam quod pro subscripta salutatione, plenam mihi epistolam reddidisti, sed breuiorem multo quam ex te uellem sumere, tali uiro, a quo tempora quantalibet occupet, nullus sermo prolixus est. Quanquam itaque nos negotiorum alienorum, eorumque secularium, curis circumstemur ingentibus; tamen epistole tue breuitati facile non ignoscerem, nisi cogitarem quam paucioribus uerbis meis redderetur. Quare, aggredere, queso, istam nobiscum litterariam collocutionem, ne multum ad nos disiungendos liceat absentie corporali: quanquam simus in Domino Spiritus unitate coniuncti, etiamsi ab stilo quiescamus, et taceamus. Et libri  quidem, quos de horreo dominico elaborasti, pene totum te nobis exhibent. Si enim propterea te non nouimus, quia faciem tui corporis non uidimus: hoc modo nec ipse te nosti; nam tu quoque non uides eam. Si autem tibi non ob aliud notus es, nisi quia nosti animum tuum; et nos eum non mediocriter nouimus in litteris tuis, in quibus benedicimus Domino, quod tibi, et nobis, omnibusque fratribus, qui tua legunt, te talem dedit.



CAP. II.

2. Liber quidam tuus inter cetera non diu est ut uenit in manus nostras: que sit eius inscriptio, nescimus adhuc; non enim hoc codex ipse, ut assolet, in liminari pagina pretendebat. Epitaphium tamen appellari dicebat frater apud quem inuentus est; quod ei nomen tibi placuisse ut inderetur crederemus, si eorum tantum uel uitas, uel scripta ibi legissemus, qui iam defuncti essent. Cum uero multorum et eo tempore quo scribebatur, et nunc usque uiuentium, ibi commemorentur opuscula; miramur cur hunc ei titulum uel imposueris, uel imposuisse credaris. Sane utiliter a te conscriptum eumdem librum satis approbamus.



CAP. III.

3. In expositione quoque Epistole Pauli ad Galatas, inuenimus aliquid quod nos multum moueat. Si enim ad Scripturas sanctas admissa fuerint uelut officiosa mendacia, quid in eis remanebit auctoritatis? que tandem de Scripturis illis sententia proferetur, cuius pondere contentiose falsitatis obteratur improbitas? Statim enim ut protuleris; si aliter sapit qui contra nititur, dicet illud, quod prolatum erit, honesto aliquo officio scriptorem fuisse mentitum. Ubi enim hoc non poterit, si potuit in ea narratione, quam exorsus Apostolus ait, Que autem scribo uobis, ecce coram Deo quia non mentior , credi affirmarique mentitus eo loco ubi dixit de Petro et Barnaba: Cum uiderem quia non recte ingrediuntur ad ueritatem Euangelii ? Si enim recte illi ingrediebantur, iste mentitus est; si autem ibi mentitus est, ubi uerum dixit? An ibi uerum dixisse uidebitur, ubi hoc dixerit, quod lector sapit; cum uero contra sensum lectoris aliquid occurrerit, officioso mendacio deputabitur? Non enim deesse poterunt cause, cur existimetur non solum potuisse, uerum etiam debuisse mentiri, si huic regule conceditur locus. Non opus est hanc causam multis uerbis agere, presertim apud te, cui sapienter prouidenti dictum sat est. Nequaquam uero mihi arrogauerim ut ingenium tuum, diuino dono aureum, meis obolis ditare contendam; nec est quisquam te magis idoneus, qui opus illud emendet.



CAP. Iu.

4. Neque enim a me docendus es quomodo intelligatur quod idem dicit, Factus sum Iudeis tanquam Iudeus, ut Iudeos lucrifacerem ; et cetera que ibi dicuntur compassione misericordie, non simulatione fallacie. Fit enim tanquam egrotus qui ministrat egroto; non cum se febres habere mentitur, sed cum animo condolentis cogitat quemadmodum sibi seruiri uellet, si ipse egrotaret. Nam utique Iudeus erat; Christianus autem factus, non Iudeorum  Sacramenta reliquerat, que conuenienter ille populus et legitimo tempore quo oportebat, acceperat. Itaque suscepit ea celebranda, cum iam Christi esset Apostolus; sed ut doceret non esse perniciosa iis qui ea uellent, sicut a parentibus per Legem acceperant, custodire, etiam cum Christo credidissent, non tamen in eis iam constituerent spem salutis; quoniam per Dominum Iesum salus ipsa, que illis Sacramentis significabatur, aduenerat. Ideoque Gentibus, quod insuetos a fide reuocarent onere graui et non necessario, nullo modo imponenda esse censebat .

5. Quapropter non ideo Petrum emendauit, quod paternas traditiones obseruaret: quod si facere uellet, nec mendaciter nec incongrue faceret; quamuis enim iam superflua, tamen solita non nocerent: sed quoniam Gentes cogebat Iudaizare , quod nullo modo posset, nisi ea sic ageret, tanquam adhuc etiam post Domini aduentum necessaria saluti forent; quod uehementer per apostolatum Pauli ueritas dissuasit. Nec apostolus Petrus hoc ignorabat; sed id faciebat, timens eos qui ex circumcisione erant. Ita et ipse uere correctus est, et Paulus uera narrauit, ne sancta Scriptura, que ad fidem posteris edita est, admissa auctoritate mendacii, tota dubia nutet et fluctuet. Non enim potest aut oportet litteris explicari, quanta et quam inexplicabilia mala consequantur, si hoc concesserimus. Posset autem opportune minusque periculose demonstrari, si coram inter nos colloqueremur.

6. Hoc ergo Iudeorum Paulus dimiserat, quod malum habebant; et in primis illud, quod ignorantes Dei iustitiam, et suam iustitiam uolentes constituere, iustitie Dei non sunt subiecti . Deinde quod post passionem et resurrectionem Christi, dato ac manifestato Sacramento gratie secundum ordinem Melchisedech, adhuc putabant Sacramenta uetera, non ex consuetudine solemnitatis, sed ex necessitate salutis esse celebranda: que tamen si nunquam fuissent necessaria, infructuose atque inaniter pro eis Machabei martyres fierent . Postremo istud quod predicatores gratie Christianos  Iudei tanquam hostes Legis persequebantur. Hos atque huiusmodi errores et uitia, dicit se damna [1 1Kb] et stercora arbitratum, ut Christum lucrifaceret ; non obseruationes Legis, si more patrio celebrarentur, sicut et ab ipso celebrate sunt sine ulla salutis necessitate, non [2 1Kb] sicut Iudei celebrandas putabant, aut fallaci simulatione, quod in Petro reprehenderat. Nam si propterea illa Sacramenta celebrauit, quia simulauit se Iudeum ut illos lucrifaceret; cur non etiam sacrificauit cum Gentibus, quia et iis qui sine Lege erant, tanquam sine Lege factus est, ut eos quoque lucrifaceret, nisi quia et illud fecit, ut natura Iudeus, et hoc totum dixit, non ut fallaciter se fingeret esse quod non erat, sed ut misericorditer eis ita subueniendum  esse sentiret, ac si ipse in eodem errore laboraret; non scilicet mentientis astu, sed compatientis affectu? Sicut eo ipso loco generaliter intulit, Factus sum infirmis infirmus, ut infirmos lucrifacerem ; ut sequens conclusio, Omnibus omnia factus sum, ut omnes lucrifacerem , ad hoc referenda intelligatur, ut cuiusque infirmitatem tanquam in seipso miseratus appareat. Non enim et cum diceret, Quis infirmatur, et ego non infirmor ? infirmitatem alterius simulasse se potius quam condoluisse, uolebat intelligi.

7. Quare arripe, obsecro te, ingenuam et uere christianam cum caritate seueritatem, ad illud opus corrigendum atque emendandum, et , ut dicitur, cane. Incomparabiliter enim pulchrior est ueritas Christianorum, quam Helena Grecorum. Pro ista enim fortius nostri martyres aduersus hanc Sodomam, quam pro illa illi heres aduersus Troiam, dimicauerunt. Neque hoc ideo dico, ut oculos cordis recipias; quos absit ut amiseris: sed ut aduertas, quos cum habeas sanos et uigiles, nescio qua dissimulatione auertisti, ut non intenderes que consequantur aduersa; si semel creditum fuerit, posse honeste ac pie scriptorem [1 1Kb] diuinorum Librorum in aliqua sui operis parte mentiri.



CAPUT u.

8. Scripseram hinc iam aliquando ad te epistolam que non perlata est, quia nec perrexit cui perferendam tradideram: ex qua illud mihi suggestum est, cum istam dictarem, quod in hac quoque pretermittere non debui, ut si alia est sententia tua, eademque est melior, timori meo libenter ignoscas. Si enim aliter sentis, uerumque tu sentis , ut non dicam nulla, certe non magna culpa meus error ueritati fauet, si recte in quoquam ueritas potest fauere mendacio.



CAPUT uI.

9. De Origene autem quod rescribere dignatus es, iam sciebam non tantum in ecclesiasticis litteris, sed in omnibus recta et uera que inuenerimus, approbare atque laudare; falsa uero et praua improbare atque reprehendere. Sed illud de prudentia doctrinaque tua desiderabam, et adhuc desidero, ut nota nobis facias ea ipsa eius errata, quibus a fide ueritatis ille uir tantus recessisse conuincitur. In libro etiam quo cunctos, quorum meminisse potuisti, scriptores ecclesiasticos et eorum scripta commemorasti, commodius, ut arbitror, fieret, si nominatis eis quos heresiotas esse nosti, quando ne ipsos quidem pretermittere uolueris, subiungeres etiam in quibus cauendi essent: quanquam nonnullos etiam preterieris; quod scire cuperem quo consilio factum sit. Aut si illud uolumen forte onerare noluisti, ut commemoratis hereticis, non adderes in quibus eos catholica damnarit auctoritas; peto ne graue sit litterario labori tuo, quo non mediocriter per Domini Dei nostri gratiam, in latina lingua sanctorum studia et accendisti  et adiuuisti, id quod tibi per humilitatem meam fraterna caritas indicit, ut si occupationes tue sinunt, omnium hereticorum peruersa dogmata, qui rectitudinem fidei christiane usque ad hoc tempus uel impudentia uel imperitia uel peruicacia deprauare conati sunt, uno libello breuiter digesta edas, in notitiam eorum quibus aut non uacat propter alia negotia, aut non ualent propter alienam linguam tam multa legere atque cognoscere. Diu te rogarem, nisi hoc soleret esse indicium minus presumentis de caritate. Hunc interea fratrem nostrum Paulum in Christo multum commendo benignitati tue, cuius in nostris regionibus existimationi bonum coram Deo testimonium perhibemus.





EPISTOLA XLI [* 1Kb]  . Alypius et Augustinus Aurelio gratulantes de sermonibus quos presbyteri presente ipso ad populum habere ceperant, ipsumque rogantes ut aliqui eorum sermones sibi mittantur.

Domino beatissimo et uenerabiliter suscipiendo, sincerissimeque carissimo fratri, et consacerdoti [1 1Kb] pape AURELIO, ALYPIUS et AUGUSTINUS, in Domino salutem.

1. Impletum est gaudio os nostrum, et lingua nostra exsultatione , nuntiantibus litteris tuis sanctam cogitationem tuam, adiuuante Domino qui eam inspirauit, ad effectum esse perductam, de omnibus ordinatis fratribus nostris, et precipue de sermone presbyterorum, qui te presente populo infunditur; per quorum linguas clamat caritas tua maiore uoce in cordibus hominum, quam illi in auribus: Deo gratias. Nam quid melius et animo geramus, et ore promamus, et calamo exprimamus quam, Deo gratias? Hoc nec dici breuius, nec audiri letius, nec intelligi grandius, nec agi fructuosius potest. Deo gratias, qui te et tam fideli pectore ditauit erga filios tuos, et id quod in intimo anime habebas, quo humanus oculus non penetrat, eduxit in lucem, donando tibi, non solum ut bene uelles, uerum etiam in quibus posset apparere quod uelles. Ita plane fiat, fiat: luceant hec opera coram hominibus, ut uideant, gaudeant, glorificent Patrem qui in celis est . Talibus delecteris in Domino: ipse te pro eis orantem dignetur exaudire, quem tu per eos loquentem non dedignaris audire. Eatur, ambuletur, curratur in uia Domini; benedicantur pusilli cum magnis, iucundati in his qui dicunt eis, In domum Domini ibimus : precedant illi, et sequantur isti, imitatores facti eorum, sicut et illi Christi. Ferueat iter sanctarum formicarum, fragrent opera sanctarum apum, feratur fructus in tolerantia cum salute perseuerandi usque in finem. Nec sinat Dominus tentari supra quam possumus ferre, sed faciat cum tentatione etiam exitum, ut possimus sustinere .

 2. Orate pro nobis, digni exaudiri; cum tanto quippe sacrificio acceditis ad Deum sincerissime dilectionis et laudis eius in operibus uestris: orate ut et in nobis hec luceant; quoniam nouit ille quem oratis, cum quanto nostro gaudio in uobis luceant. Hec sunt uota nostra, he multitudines solatiorum secundum multitudinem dolorum nostrorum in corde nostro iucundant animam nostram . Ita est, quia ita promissum est; ita erit quod restat, sicut promissum est. Obsecramus te per eum qui tibi ista donauit, et populum, cui seruis, hac per te benedictione perfudit, ut iubeas singulos quos uolueris sermones eorum conscriptos, et emendatos mitti nobis. Nam et ego quod iussisti non negligo, et de Tychonii septem regulis uel clauibus, sicut sepe iam scripsi, cognoscere quid tibi uideatur exspecto  . Fratrem Hilarinum Hipponensem archiatrum et principalem multum commendamus. Nam de fratre Romano quid satagas nouimus, nichilque petendum est nisi ut te pro illo adiuuet Dominus. Amen.



EPISTOLA XLII [* 1Kb] . Augustinus Paulino, flagitans ut litterarum debitum amplius anno integro non redditum exsoluat, mittatque sibi opus aduersus Paganos, cum id perfecerit.

Prodit nunc primum  ex corticeo codice, qui olim Narbonensis ecclesie fuit, nunc uero est illustris familie Phimarconensis:

Dominis laudabilibus in Christo sanctissimis fratribus PAULINO et THERASIAE, AUGUSTINUS, in Domino salutem.

Num etiam hoc sperari aut exspectari posset, ut per fratrem Seuerum rescripta flagitaremus, tamdiu tam ardentibus nobis a uestra Charitate non reddita? Quid est quod duas estates easdemque in Africa sitire cogamur? Quid amplius dicam? O qui res uestras quotidie donatis, debitum reddite. An forte quod aduersus demonicolas te scribere audieram, atque id opus uehementer desiderare me ostenderam  , uolens perficere ac mittere, tanto tempore ad nos epistolas distulisti? Utinam saltem tam opima mensa iam annosum ab stilo tuo ieiunium meum excipias: que si nondum parata est, non desinemus conqueri, si nos dum illud perficis, non interim reficis. Salutate fratres, maxime Romanum et Agilem. Hinc qui nobiscum sunt uos salutant, et parum nobiscum irascuntur, si parum diligunt.



EPISTOLA XLIII [** 1Kb]  . Quanta impudentia Donatiste persistant in suo schismate, tot iudiciis conuicti.

Dominis dilectissimis et merito predicandis fratribus  GLORIO, ELEUSIO, FELICIBUS, GRAMMATICO [1 1Kb] et ceteris omnibus quibus hoc gratum est, AUGUSTINUS.



CAPUT PRIMUM.

1. Dixit quidem apostolus Paulus: Hereticum hominem post unam correptionem deuita, sciens quia subuersus est eiusmodi, et peccat, et est a semetipso damnatus . Sed qui sententiam suam, quamuis falsam atque peruersam, nulla pertinaci animositate defendunt, presertim quam non audacia presumptionis sue pepererunt, sed a seductis atque in errorem lapsis parentibus acceperunt, querunt autem cauta sollicitudine ueritatem, corrigi parati, cum inuenerint; nequaquam sunt inter hereticos deputandi. Tales ergo uos nisi esse crederem, nullas fortasse uobis litteras mitterem. Quanquam et ipsum hereticum quamlibet odiosa superbia tumidum et peruiuacia male contentionis insanum, sicut uitandum monemus, ne infirmos et paruulos fallat; ita non abnuimus, quibuscumque modis possumus corrigendum. Unde factum est ut etiam ad nonnullos Donatistarum primarios scriberemus, non communicatorias litteras, quas iam olim, propter suam peruersitatem ab unitate catholica que toto orbe diffusa est, non accipiunt; sed tales priuatas, qualibus nobis uti etiam ad Paganos licet, quas illi etsi aliquando legerunt, respondere tamen eis siue noluerunt, siue, ut magis creditur, nequiuerunt. Ubi nobis satis uisum est impleuisse nos officium caritatis, quam non solum nostris, sed et omnibus nos debere sanctus Spiritus docet, qui nobis ait per Apostolum: uos autem Dominus multiplicet, et abundare faciat in caritate, in inuicem et in omnes . Monet etiam alio loco, in modestia corripiendos diuersa sentientes; Ne forte, inquit, det illis Deus penitentiam ad cognoscendam ueritatem, et resipiscant de diaboli laqueis, captiuati ab ipso in ipsius uoluntatem .

2. Hec prelocutus sum, ne quis me existimet impudentius uobis quam prudentius scripta misisse, et hoc modo uobiscum de negotio anime uestre aliquid agere uoluisse, quia nostre communionis non estis: cum tamen si de negotio fundi, aut alicuius pecuniarie litis dirimende uobis aliquid scriberem, nemo fortasse reprehenderet. Usque adeo charus est hic mundus hominibus, et sibimet ipsi uiluerunt! Erit ergo mihi ad defensionem testis hec epistola in iudicio Dei, qui nouit quo animo fecerim, et qui dixit: Beati pacifici, quia ipsi filii Dei uocabuntur .



CAPUT II.

3. Ergo ut meminisse dignamini, cum essemus in uestra ciuitate, et nonnulla uobiscum de communione christiane unitatis ageremus, prolata sunt a partibus uestris Gesta quedam, quibus recitatum est quod septuaginta ferme episcopi Cecilianum quondam nostre communionis episcopum Carthaginensis Ecclesie cum suis collegis et ordinatoribus damnauerunt. Ubi etiam Felicis Aptungitani [2 1Kb]  causa  multo pre ceteris inuidiosius et criminosius uentilata est. Que cum essent cuncta perlecta, respondimus non esse mirandum, si homines qui tunc illud schisma fecerunt, non sine confectione Gestorum, eos in quos fuerant ab emulis et perditis concitati, absentes causa incognita, temere damnandos esse putauerunt. Nos autem alia habere Gesta ecclesiastica  , in quibus Secundus Tigisitanus, qui tunc agebat in Numidia primatum, presentes et confessos traditores reliquit Deo iudicandos, et eos in episcopalibus sedibus, sicuti erant, manere permisit, quorum nomina inter damnatores Ceciliani numerantur; cum etiam Secundus ipse concilii eiusdem principatum teneret, ubi absentes quasi traditores per eorum sententias damnauit, quibus presentibus et confessis ignouit.

4. Deinde diximus, aliquanto post Maiorini ordinationem, quem contra Cecilianum nefario scelere leuauerunt, erigentes altare contra altare, et unitatem Christi discordiis furialibus dissipantes, eos petiisse a Constantino tunc imperatore iudices episcopos, qui de suis questionibus que in Africa exorte pacis uinculum dirimebant, arbitro [1 1Kb] medio iudicarent  . Quod posteaquam factum est, presente Ceciliano et illis qui aduersus eum nauigauerant, iudicante Melchiade [2 1Kb] tunc Romane urbis episcopo, cum collegis suis quos ad preces Donatistarum miserat Imperator, in Cecilianum nichil probari potuisse, ac per hoc, illo in episcopatu confirmato, Donatum qui aduersus eum tunc aderat improbatum. Quibus peractis rebus, cum illi omnes in pertinacia scelestissimi schismatis permanerent, post apud Arelatum  memoratum imperatorem eamdem causam diligentius examinandam terminandamque curasse. Illos uero ab ecclesiastico iudicio prouocasse, ut causam Constantinus audiret. Quo posteaquam uentum est, utraque parte assistente, innocentem Cecilianum fuisse iudicatum  , atque illos recessisse superatos, et in eadem tamen peruersitate mansisse. Nec de Felicis Aptungitani causa negligentiam consecutam, sed ad eiusdem principis iussionem  proconsularibus Gestis etiam ipsum fuisse purgatum  .

5. Sed quia hec omnia dicebamus tantum, non etiam legebamus, minus profecto uobis agere uidebamur, quam de nostra [1 1Kb] exspectabatis instantia. Quod ubi sensimus, ad ea que legenda promiseramus, non distulimus mittere. Que omnia, dum excurrimus ad Ecclesiam Gelizitanam, inde ad uestrum oppidum reuersuri, bidui non pleni intermissione uenerunt, atque ut nostis, quantum tempus admisit, uno die recitata sunt uobis. Primo ubi Secundus Tigisitanus confessos traditores a collegio suo remouere non ausus est, cum quibus postea non confessum et absentem Cecilianum aliosque suos collegas damnare ausus est: deinde Gesta proconsularia, ubi Felix diligentissimo examine probatus est innocens. Hec ante meridiem uobis lecta esse meministis. Post meridiem uero recitauimus preces eorum ad Constantinum, datisque ab eo iudicibus Gesta ecclesiastica in Romana urbe habita, quibus illi improbati sunt, Cecilianus autem in episcopali honore firmatus. Postremo Constantini imperatoris litteras, quibus omnia multo maxime testatissima claruerunt.



CAP. III.

6. Quid uultis amplius, homines; quid uultis amplius? Non de auro et argento uestro agitur; non terra, non predia, non denique salus corporis uestri in discrimen uocatur: de adipiscenda uita eterna et fugienda morte eterna compellamus animas uestras. Expergiscimini aliquando: non in aliqua obscura questione uersamur, non recondita secreta rimamur, quibus penetrandis uel nulla uel rara humana corda sufficiant; res in aperto est. Quid eminet clarius? quid cernitur citius? Dicimus temerario concilio, quamlibet numerosissimo, innocentes absentesque fuisse damnatos. Probamus hoc proconsularibus Gestis, quibus ab omni traditionis crimine alienus iudicatus est ille, quem maxime criminosum a uestris prolata concilii Gesta sonuerunt. Dicimus a traditoribus confessis, in eos qui traditores dicerentur, dictas fuisse sententias. Probamus hoc ecclesiasticis Gestis, ubi nominatim declarantur, in quibus Secundus Tigisitanus ea que cognouit, uelut contuitu pacis ignouit, et cum quibus postea non [2 1Kb] cognouit, discissa pace damnauit. Unde apparuit eum etiam primo non paci consuluisse, sed sibi timuisse. Obiecerat ei namque Purpurius Limatensis [3 1Kb] quod etiam ipse, cum detentus esset a curatore et ordine ut Scripturas traderet, dimissus est, utique non frustra, nisi quia tradidit, aut tradi aliquid iussit. Hanc ille suspicionem satis probabilem metuens, accepto consilio a minore Secundo consanguineo suo, consultisque ceteris qui cum eo  erant episcopis, manifestissima crimina Deo iudicanda dimisit, atque ita paci prospexisse uisus est; quod falsum erat, cum sibi prospexerit.

7. Nam si in eius corde cogitatio pacis habitaret, non apud Carthaginem postea cum traditoribus, quos presentes atque confessos Deo dimiserat, damnaret crimine traditionis, quos absentes apud eum nemo conuicerat. Tanto magis enim timere debuit ne pax unitatis uiolaretur, quanto erat Carthago ciuitas ampla et illustris, unde se per totum Africe corpus malum quod ibi esset exortum, tanquam a uertice effunderet. Erat etiam transmarinis uicina regionibus et fama celeberrima nobilis: unde non mediocris utique auctoritatis habebat episcopum, qui posset non curare conspirantem multitudinem inimicorum, cum se uideret et Romane Ecclesie, in qua semper apostolice cathedre uiguit principatus, et ceteris terris, unde Euangelium ad ipsam Africam uenit, per communicatorias litteras esse coniunctum, ubi paratus esset causam suam dicere, si aduersarii eius ab eo illas Ecclesias alienare conarentur. Quia ergo uenire noluit ad hospitium collegarum, quos a suis inimicis contra ueritatem sue cause peruersos esse sentiebat uel suspicabatur, uel, ut ipsi asserunt, simulabat, tanto magis Secundus, si uere pacis custos esse uoluisset, cauere debuit ne damnarentur absentes, qui iudicio eorum omnino interesse noluerunt. Neque enim de presbyteris aut diaconis aut inferioris ordinis clericis, sed de collegis agebatur, qui possent aliorum collegarum iudicio, presertim apostolicarum Ecclesiarum, causam suam integram reseruare; ubi contra eos sententie dicte in absentes, nullo modo aliquid ualerent, quando eorum iudicium non primo aditum postea deseruerunt, sed suspectum semper habitum nunquam adire uoluerunt.

8. Hec res maxime sollicitare debuit Secundum qui tunc erat primas, si propterea concilium regebat, ut paci consuleret; facile enim fortassis rabida in absentes ora placata uel frenata comprimeret, si diceret: uidetis, fratres, post tantam stragem persecutionis, misericordia Dei a principibus seculi pacem esse concessam; non debemus nos christiani et episcopi unitatem disrumpere christianam, quam iam paganus non insequitur inimicus. Itaque aut istas omnes causas, quas clades turbulentissimi temporis inflixit Ecclesie, Deo iudici dimittamus: aut si aliqui in uobis sunt qui certa istorum crimina ita nouerint, ut ea facile ualeant edocere, negantesque conuincere, et talibus communicare formidant, pergant ad fratres et collegas nostros transmarinarum Ecclesiarum episcopos, et ibi prius de istorum factis et contumacia conquerantur, quod ad iudicium collegarum Afrorum male sibi conscii uenire noluerunt, ut inde illis denuntietur ut ueniant, ibique obiectis respondeant. Quod si non fecerint, ibi etiam eorum prauitas et peruersitas innotescet, missaque tractatoria [1 1Kb] super eorum nomine per  totum orbem terrarum, quacumque iam Christi Ecclesia dilata est, ab omnibus Ecclesiis eorum communio precidetur, ne aliquis error in Cathedra Ecclesie Carthaginis oriatur. Tum demum securi episcopum alium plebi Carthaginis ordinabimus, cum a tota Ecclesia isti fuerint separati: ne forte cum alius modo fuerit ordinatus, non ei communicetur ab Ecclesia transmarina, quia iste ab honore depositus non uidebitur, quem iam ordinatum fama celebrauit, et ad eum commeare communicatorias litteras fecit; atque ita magnum scandalum schismatis in unitate Christi iam pacatis temporibus oriatur, dum prepropere nostras uolumus precipitare sententias, et non contra Cecilianum, sed contra orbem terrarum, qui ei per ignorantiam communicat, altare alterum erigere audeamus.

9. Huic tam sano rectoque consilio quisquis infrenis obtemperare noluisset, quid esset facturus? aut quomodo aliquem absentium collegarum esset damnaturus, cum in potestate Acta concilii non haberet, contradicente primate? Quod si tanta et aduersus primam sedem seditio nasceretur, ut nonnulli damnare iam uellent quos uolebat ille differri, quanto melius a talibus inquieta et impacata molientibus, quam a totius orbis communione dissentiretur? Sed quia non erant que in Cecilianum et ordinatores eius transmarino iudicio probarentur, propterea nec priusquam in eum sententias dicerent, deferre uoluerunt, nec posteaquam dixerunt, perseueranter id agere ut Ecclesie transmarine in notitiam perferretur, quorum traditorum in Africa damnatorum communionem uitare deberet. Quia si id facere tentauissent, adessent sibi Cecilianus et ceteri, et suam causam aduersus fallaces criminatores, apud transmarinos ecclesiasticos iudices diligentissima discussione purgarent.

10. Itaque concilium illud peruersum atque nefarium, maxime ut creditur traditorum fuit, quibus confessis Secundus Tigisitanus ignouerat: ut quoniam de traditione fama crebruerat, infamatis aliis a se auerterent suspicionem, et cum homines per Africam totam credentes episcopis, falsa de innocentibus loquerentur, quod damnati essent apud Carthaginem traditores, tanquam in nebula mendacissimi rumoris, ipsi qui uere tradiderant latitarent. Unde uidetis, karissimi, fieri potuisse, quod uerisimile non esse quidam uestrum dicebant, ut qui essent de sua traditione confessi, causamque suam impetrauissent Deo dimitti oportere, iidem iudices damnatoresque tanquam traditorum absentium postea consedissent. Magis enim amplexi sunt occasionem, qua possent alios falsa criminatione perfundere, et conuersas in eos linguas hominum ab inquisitione criminum suorum hoc modo declinare. Alioquin si fieri non posset ut quisque mala que ipse committeret, in alio iudicaret, non diceret quibusdam Paulus apostolus: Propterea inexcusabilis es, o homo omnis qui iudicas. In quo enim alium iudicas, temetipsum condemnas; eadem enim agis, que iudicas.   Quod illi omnino fecerunt, ut hec uerba apostolica integre in eos apteque conueniant.

11. Non ergo tunc Secundus, quando eorum crimina Deo dimisit, paci unitatique consuluit: alioquin magis hoc apud Carthaginem prouideret, ne schisma fieret, ubi nullus aderat cui confesso crimen donare cogeretur; sed quod erat facillimum, tota conseruatio pacis esset absentes nolle damnare. Itaque iniuriam facerent innocentibus, etiamsi eis non conuictis, neque confessis, neque omnino presentibus ignoscere uoluissent. Ille quippe accipit ueniam, cuius culpa certissima est. Quanto ergo immaniores et ceciores fuerunt, qui ea se putauerunt posse damnare, que incognita nec donare potuissent? Sed illic cognita dimissa sunt Deo, ne alia quererentur: hic incognita damnata sunt, ut illa tegerentur. Sed dicet aliquis: Cognouerunt. Quod etsi concedam, etiam sic absentibus utique parci oportebat. Neque enim iudicium deseruerant, ubi nunquam omnino constiterant; nec in illis solis episcopis Afris erat Ecclesia, ut omne iudicium ecclesiasticum uitasse uiderentur, qui se iudicio eorum presentare noluissent. Millia quippe collegarum transmarina restabant, ubi apparebat eos iudicari posse, qui uidebantur Afros uel Numidas collegas habere suspectos. Ubi est enim quod Scriptura clamat: Antequam interroges, ne uituperes quemquam; et cum interrogaueris, corripe iuste . Si ergo nec uituperari, nec corripi nisi interrogatum Spiritus sanctus uoluit; quanto sceleratius non uituperati aut correpti, sed omnino damnati sunt, qui de suis criminibus nichil absentes interrogari potuerunt?

12. Sed tamen isti, qui licet absentium, et nequaquam iudicium deserentium, quia nunquam affuerunt, et semper sibi cuneum illum suspectum esse declarauerunt, tamen cognita crimina se damnasse dicunt, queso uos, fratres mei, quomodo cognouerunt? Respondetis: Nescimus, quandoquidem ipsa cognitio in illis Gestis explicata non est. Sed ego uobis ostendam quomodo cognouerunt. Attendite causam Felicis Aptungitani, et primo legite quam uehementiores in eum fuerunt. Sic ergo et ceterorum causam nouerant, sicut huius qui postea innocentissimus diligenti et terribili inquisitione probatus est. Quanto itaque iustius et tutius et citius innocentes eos existimare debemus, quorum crimina ab istis leuius accusata sunt, et parciore reprehensione damnata, quando ille inuentus est innocens, in quem multo immanius seuierunt!



CAP. Iu.

13. An forte sicut quidam dixit, quod quidem cum uobis diceretur displicuit, sed tamen pretermittendum non est; ait enim quidam. Non debuit episcopus proconsulari iudicio purgari: quasi uero ipse sibi hoc comparauerit, ac non imperator ita queri iusserit, ad cuius curam, de qua rationem Deo redditurus esset, res illa maxime pertinebat. Arbitrum enim et iudicem cause traditionis et schismatis illi eum fecerant, qui ad eum etiam preces miserant, ad quem postea prouocarunt; et tamen iudicio eius acquiescere noluerunt. Itaque si culpandus est quem iudex terrenus absoluit, cum ipse sibi hoc non poposcisset;  quanto magis culpandi sunt, qui terrenum regem sue cause iudicem esse uoluerunt? Si autem criminis non est prouocare ad imperatorem, non est criminis audiri ab imperatore: ergo nec ab illo, cui causam delegauerit imperator. Quemdam etiam suspensum equuleo in causa Felicis episcopi amicus ille uoluit criminari, ut quis etiam ungulis uexaretur. Numquid poterat Felix contradicere, ne tanta diligentia uel seueritate quereretur, cum eius causam inueniendam cognitor agitaret? Quid enim erat aliud nolle sic queri, quam de crimine confiteri? Et tamen ille ipse proconsul inter preconum terribiles uoces et cruentas carnificum manus nunquam collegam damnaret absentem, qui iudicio eius se presentare noluisset, cum haberet aliud quo posset audiri. Aut si damnaret, certe etiam ipsis securalibus [1 1Kb] legibus penas iustas et debitas lueret.



CAPUT u.

14. Quod si Gesta proconsularia displicent, ecclesiasticis cedite. Omnia uobis ordine recitata sunt. An forte non debuit Romane Ecclesie Melchiades episcopus cum collegis transmarinis episcopis illud sibi usurpare iudicium, quod ab Afris septuaginta, ubi primas Tigisitanus presedit, fuerat terminatum? Quid quod nec ipse usurpauit? Rogatus quippe imperator, iudices misit episcopos qui cum eo sederent, et de tota illa causa quod iustum uideretur statuerent. Hoc probamus et Donatistarum precibus, et uerbis ipsius imperatoris: utraque enim uobis lecta meministis, et inspiciendi ac describendi licentiam nunc habetis. Legite et considerate omnia. uidete quanta cura pacis atque unitatis conseruande uel restituende cuncta discussa sint; quemadmodum accusatorum persona tractata, et quorumdam eorum quibus maculis improbata sit, presentiumque uocibus liquido constiterit, nichil eos habuisse quod in Cecilianum dicerent, sed totam causam in plebem de parte Maiorini, hoc est seditiosam et ab Ecclesie pace alienatam multitudinem transferre uoluisse, ut ab ea uidelicet turba Cecilianus accusaretur, quam solis tumultuosis clamoribus, nulla documentorum attestatione, nullo ueritatis examine, ad suam uoluntatem animos iudicum detorquere posse arbitrabantur; nisi forte furiosa et poculo erroris atque corruptionis ebria multitudo uera in Cecilianum crimina diceret, ubi septuaginta episcopi, sicut de Felice Aptungitano constitit, absentes et innocentes collegas, tam insana temeritate damnarunt. Quali enim turbe illi consenserant, ut aduersus innocentes non interrogatos proferrent sententias; a tali turba etiam rursus accusari Cecilianum uolebant. Sed plane non tales inuenerant iudices, quibus illam dementiam persuaderent.

15. Potestis enim pro uestra prudentia, et illorum peruersitatem illic attendere, et iudicum grauitatem, quemadmodum ad extremum persuaderi non possent, ut a plebe partis Maiorini, que certam personam non habebat, argueretur Cecilianus; et requisiti ab eis essent uel accusatores uel testes uel quoquomodo  cause necessarii, qui simul cum eis ex Africa uenerant, et eos presentes fuisse atque a Donato subtractos esse diceretur. Promisit idem Donatus quod eos esset exhibiturus: quod cum non semel, sed sepius promisisset, amplius ad illud iudicium accedere noluit, ubi iam erat tanta confessus, ut nichil aliud deinceps non accedendo, nisi presens damnari noluisse uideretur; cum tamen ea que damnanda essent, eo presente atque interrogato [1 1Kb] manifestata fuerint. Accessit et aliud, ut a quibusdam aduersus Cecilianum denuntiationis libellus daretur: post quod factum quemadmodum sit rursus agitata cognitio, et que persone illum libellum dederint, quoque modo nichil in Cecilianum probari potuerit, quid dicam, cum et audieritis omnia, et quoties uolueritis, legere possitis?

16. De numero autem septuaginta episcoporum, cum quasi grauissima opponeretur auctoritas, que fuerint dicta meministis; et tamen uiri grauissimi ab infinitis questionibus catena quadam inexplicabili sese nectentibus suum temperare arbitrium maluerunt, nequaquam curantes quam multi essent illi episcopi, aut unde collecti, quos uidebant tanta temeritate cecatos, ut in absentes et non interrogatos collegas, tam precipites auderent proferre sententias. Et tamen qualis ipsius beati Melchiadis ultima est prolata sententia, quam innocens, quam integra, quam prouida atque pacifica, qua neque collegas, in quibus nichil constiterat, de collegio suo ausus est remouere, et Donato solo, quem totius mali principem inuenerat, maxime culpato, sanitatis recuperande optionem liberam ceteris fecit, paratus communicatorias litteras mittere etiam iis quos a Maiorino ordinatos esse constaret: ita ut quibuscumque locis duo essent episcopi, quos dissensio geminasset, eum confirmari uellet qui fuisset ordinatus prior, alteri autem eorum plebs alia regenda prouideretur. O uirum optimum! o filium christiane pacis, et patrem christiane plebis! Conferte nunc istam paucitatem cum illa multitudine episcoporum, neque numerum numero, sed pondus ponderi comparata: hinc modestiam, inde temeritatem, hinc uigilantiam, inde cetitatem. Hic nec mansuetudo integritatem corrupit, nec integritas mansuetudini repugnauit; ibi autem et furore timor tegebatur, et timore furor incitabatur. Isti enim conuenerant cognitione uerorum criminum falsa respuere, illi falsorum damnatione uera celare.



CAP. uI.

17. Illisne se tandem Cecilianus audiendum iudicandumque committeret, cum haberet tales, apud quos si ei causa moueretur, innocentiam suam facillime ostenderet? Non se illis omnino committeret, nec si peregrinus Ecclesie Carthaginensis subito episcopus esset ordinatus, et ignoret quid ad corrupendos animos uel improborum uel imperitorum posse tunc pecuniosissima mulier quedam Lucilla, quam pro disciplina ecclesiastica corripiendo idem cum esset diaconus leserat: etiam hoc enim  accesserat malum ad illam perficiendam iniquitatem. Nam in illo concilio, ubi a confessis traditoribus absentes atque innocentes damnati sunt, pauci quidam erant, qui crimina sua infamatis aliis tegere cupiebant, ut homines a ueritatis inquisitione auerterentur falsis rumoribus auocati. Pauci ergo erant, qui hoc negotium maxime curabant, quamuis in eis esset maior auctoritas, propter ipsius Secundi societatem, qui eis pepercerat territus. Ceteri autem Lucille pecunia maxime aduersus Cecilianum empti et instigati perhibentur. Extant Gesta apud Zenophilum consularem  , ubi Nundinarius quidam diaconus a Syluano Cirtensi episcopo, quantum ipsis Gestis intelligitur, degradatus, cum eis satisfacere per aliorum episcoporum litteras frustra conatus esset, multa patefecit iratus, et in iudicium publicum protulit: inter que id quoque commemoratum legitur, quod Lucille pecunia corruptis episcopis, in Carthaginensi Ecclesia, in Africe capite, altare contra altare leuatum est. Scio quod hec Gesta uobis non legerimus, sed tempus non fuisse meministis. Inerat etiam nonnullus dolor animi de typho superbie ueniens, quod non ipsi ordinauerant Carthagini episcopum.

18. Quibus omnibus rebus, cum eos non ueros iudices, sed inimicos atque corruptos Cecilianus conuenisse cognosceret; quando fieri posset, ut uel ipse uellet, uel populus cui presidebat permitteret, ut relicta ecclesia iret in domum priuatam, non collegarum discutiendus examine, sed factionis cuneo et odiis muliebribus trucidandus? cum sibi presertim uideret apud Ecclesiam transmarinam priuatis inimicitiis et ab utraque parte dissensionis alienam, incorruptum et integrum examen sue cause remanere. Ubi si nichil aduersarii agere uellent, ipsi se ab orbis terrarum innocentissima communione preciderent. Si autem illic eum accusare tentassent, tunc sibi adesset, tunc innocentiam suam aduersus eorum machinamenta defenderet, sicut postea factum esse didicistis: cum tamen illi nimis sero quesissent iudicium transmarinum iam schismatis rei, iam leuati altaris horrendo scelere maculati. Primo enim facerent si ueritate niterentur; sed falsis rumoribus temporis diuturnitate firmatis, quasi uetusta fama preiudicante ad iudicium uenire uoluerunt [1 1Kb] : aut quod magis credendum est, damnato prius, sicut libuit, Ceciliano, quasi securi sibi uidebantur prefidentes numero suo, nec audentes alibi commouere causam tam malam, ubi nulla corruptione operante posset ueritas inueniri.



CAP. uII.

19. Sed posteaquam ipsis rebus experti sunt cum Ceciliano permanere communionem orbis terrarum, et ad eum a transmarinis Ecclesiis communicatorias litteras mitti, non ad illum quem ipsi scelerate ordinauerant; puduit eos semper tacere, quia posset eis obiici, cur paterentur ignaram per tot gentes Ecclesiam communicare damnatis, et cur se ipsi  ab innocentis orbis terrarum communione preciderent, cum tacendo sinerent episcopo, quem Carthaginensibus ordinassent, a toto orbe non communicari. Elegerunt, sicut dicitur, ad duas [1 1Kb] agere causam cum Ceciliano apud Ecclesias transmarinas, parati ad utrumque: ut si eum potuissent quacumque uersutia false criminationis euincere, satiarent plenissime cupiditatem suam; si autem non possent, in eadem quidem peruersitate durarent, sed iam tamen quasi haberent quod dicerent, malos iudices se esse perpessos; que uox est omnium malorum litigatorum, cum fuerint etiam manifestissima ueritate superati: quasi non eis ad hoc dici posset et iustissime dici, Ecce putemus illos episcopos, qui Rome iudicarunt, non bonos iudices fuisse; restabat adhuc plenarium Ecclesie uniuerse concilium, ubi etiam cum ipsis iudicibus causa posset agitari, ut si male iudicasse conuicti essent, eorum sententie soluerentur. Quod utrum fecerint, probent: nos enim non factum esse facile probamus, ex eo quod totus orbis non eis communicat: aut si factum est, etiam ibi sunt uicti; quod ipsa eorum separatio manifestat.

20. Sed tamen quid postea fecerint, Imperatoris litteris sufficientissime ostenditur. Iudices enim ecclesiasticos tante auctoritatis episcopos, quorum iudicio et Ceciliani innocentia et eorum improbitas declarata est, non apud alios collegas, sed apud Imperatorem accusare ausi sunt, quod male iudicarent. Dedit ille aliud Arelatense iudicium, aliorum scilicet episcoporum: non quia iam necesse erat, sed eorum peruersitatibus cedens, et omnimodo cupiens tantam impudentiam cohibere. Neque enim ausus est christianus Imperator sic eorum tumultuosas et fallaces querelas suscipere, ut de iudicio episcoporum qui Rome sederant ipse iudicaret; sed alios, ut dixi, episcopos dedit: a quibus tamen illi ad ipsum rursum Imperatorem prouocare maluerunt; qua in re illos quemadmodum detestetur, audistis. Atque utinam saltem ipsius iudicio insanissimis animositatibus suis finem posuissent, atque ut eis ipse cessit, ut de illa causa post episcopos iudicaret, a sanctis antistitibus postea ueniam petiturus, dum tamen illi quod ulterius dicerent non haberent, si eius sententie non obtemperarent, ad quem ipsi prouocauerunt, sic et illi aliquando cederent ueritati. Iussit enim ille ut ei partes ad agendam causam Romam occurrerent. Quo cum Cecilianus nescio qua causa non occurrisset, interpellatus ab eis, precepit ut Mediolanum sequerentur. Tunc se aliqui eorum subtrahere ceperunt, fortasse indignati quia non est eos imitatus Constantinus, ut iam statim atque uelociter Cecilianum damnaret absentem. Quod ubi cognouit prouidus Imperator, reliquos ab officialibus custoditos fecit Mediolanum peruenire. Quo cum etiam Cecilianus uenisset, ipsum quoque, sicut scripsit, exhibuit, cognitaque causa, qua diligentia, qua cautela, qua prouisione, sicut eius indicant littere,  Cecilianum innocentissimum, illos improbissimos iudicauit.



CAPUT uIII.

21. Et adhuc baptizant extra ecclesiam, et si possint rebaptizant Ecclesiam; sacrificant in dissensione et schismate, et pacis nomine populos salutant, quos a pace salutis exterminant. Conscinditur unitas Christi, blasphematur hereditas Christi, exsufflatur Baptisma Christi; et nolunt in se ista per ordinarias humanas potestates flagellis temporalibus emendari, ne in eternas penas pro tantis sacrilegiis destinentur. Nos eis obiicimus furorem schismatis, rebaptizationis insaniam, ab hereditate Christi que per omnes gentes diffusa est, nefariam separationem. De codicibus non tantum nostris, sed etiam eorum, recitamus ecclesias quarum nomina hodie legunt, et quibus hodie non communicant: que cum recitantur in conuenticulis eorum, lectoribus suis dicunt, Pax tecum; et cum ipsis plebibus, quibus ille littere scripte sunt, pacem non habent. Et ipsi nobis obiiciunt uel falsa crimina mortuorum, uel etiamsi uera, tamen aliena; non intelligentes in iis que nos eis obiicimus, omnes illos teneri; in iis uero que nobis obiiciunt, paleam uel zizania messis dominice reprehendi, ad frumenta autem crimen non pertinere: neque considerantes quia quibus mali placent in unitate, ipsi communicant malis; quibus autem displicent, et eos emendare non possunt, neque ante tempus messis audent zizania eradicare, ne simul eradicent et triticum , non factis eorum, sed altari Christi communicant: ita ut non solum non ab eis maculentur, sed etiam diuinis uerbis laudari predicarique mereantur; quoniam ne nomen Christi per horribilia schismata blasphemetur, pro bono unitatis tolerant, quod pro bono equitatis oderunt.

22. Si habent aures, audiant quid Spiritus dicat Ecclesiis. Sic enim in Apocalypsi Ioannis legitur: Angelo, inquit, Ecclesie Ephesi scribe, Hec dicit qui tenet septem stellas in dextera sua, qui ambulat in medio septem candelabrorum aureorum: Scio opera tua et laborem et patientiam tuam, et quia non potes sustinere malos, et tentasti eos qui se dicunt apostolos esse, et non sunt, et inuenisti eos mendaces, et patientiam habes, et sustinuisti eos propter nomen meum, et non defecisti . Quod si de angelo superiorum celorum, et non de prepositis Ecclesie uellet intelligi, non consequenter diceret: Sed habeo aduersum te, quod caritatem tuam primam reliquisti. Memor esto itaque unde excideris, et age penitentiam, et prima opera fac: sin autem, uenio tibi, et mouebo candelabrum tuum de loco suo, nisi penitentiam egeris . Hoc superioribus Angelis dici non potest, qui perpetuam retinent caritatem, unde qui defecerunt et lapsi sunt, diabolus est et angeli eius. Ergo primam caritatem dicit, quia sustinuit pseudoapostolos propter nomen Christi, quam iubet ut repetat, et faciat priora opera sua. Et obiiciuntur nobis crimina malorum hominum, non nostra, sed aliena; et ipsa partim incognita: que si etiam uera et presentia uideremus, et zizaniis propter  frumenta parcentes, pro unitate toleraremus, non solum nulla reprehensione, sed etiam non parua laude nos dignos diceret, quicumque Scripturas sanctas non corde surdus audiret.

23. Tolerat Aaron multitudinem idolum exigentem et fabricantem et adorantem. Tolerat Moyses aduersus Deum tot millia murmurantia, et toties offendentia sanctum nomen eius. Tolerat Dauid Saülem persecutorem suum, sceleratis moribus celestia deserentem, magicis artibus inferna querentem; occisum uindicat, christum etiam Domini propter sacramentum uenerande unctionis appellat. Tolerat Samuel nefandos filios Heli, peruersosque filios suos, quos populus quia tolerare noluit, diuina ueritate accusatus, diuina seueritate correptus est. Tolerat denique ipsum populum superbum contemptorem Dei. Tolerat Isaias in quos tam multa uera crimina iaculatur. Tolerat Ieremias a quibus tanta perpetitur. Tolerat Zacarias Phariseos et Scribas, quales illo tempore fuisse Scriptura testatur. Scio me multos pretermisisse: legant qui uolunt, legant qui possunt eloquia celestia, inuenient omnes sanctos Dei seruos et amicos semper habuisse quos in suo populo tolerarent; cum quibus tamen illius temporis sacramenta communicantes, non solum non inquinabantur, sed etiam laudabiliter sustinebant, studentes, sicut ait Apostolus, seruare unitatem spiritus in uinculo pacis . Attendant etiam post Domini aduentum, ubi multo plura huius tolerantie per totum orbem inueniremus exempla, si omnia scribi et in auctoritatem redigi potuissent, tamen hec ipsa que habemus aduertite. Tolerat ipse Dominus Iudam, diabolum, furem et uenditorem suum: sinit accipere inter innocentes discipulos, quod fideles nouerunt pretium nostrum. Tolerant Apostoli pseudoapostolos; et inter sua querentes non que Iesu Christi, Paulus non sua querens sed que Iesu Christi, cum gloriosissima tolerantia conuersatur. Postremo, quod paulo ante commemoraui, diuina uoce laudatur sub angeli nomine prepositus Ecclesie, quod cum odisset malos, eos tamen tentatos et inuentos pro nomine Domini tolerauit.

24. Ad summam seipsos interrogent: Nonne tolerantur ab eis cedes et incendia Circumcellionum, qui sunt [1 1Kb] ueneratores precipitatorum ultro cadauerum, et sub incredibilibus malis unius Optati  per tot annos totius Africe gemitus? Parco iam dicere singularum per Africam regionum et ciuitatum et fundorum tyrannicas potestates, et publica latrocinia. Melius enim uobis hec uos ipsi dicitis, siue in aurem, siue palam, sicut libitum fuerit. Quocumque enim oculos uerteritis, occurret quod dico, uel potius quod taceo. Neque hinc istos quos ibi diligitis, accusamus. Non enim nobis displicent, quia tolerant malos; sed quia intolerabiliter mali sunt propter schisma, propter altare contra altare, propter separationem ab hereditate Christi toto orbe diffusa, sicut tanto ante promissa  est. uiolatam pacem, conscissam unitatem, iterata baptismata, exsufflata Sacramenta, que in sceleratis quoque hominibus sancta sunt, plangimus et lugemus. Que si parui pendunt, intueantur exempla quibus demonstratum est quanti hec penderit Deus. Qui fecerunt idolum, usitata gladii morte perempti sunt : qui uero schisma facere uoluerunt, hiatu terre principes deuorati, et turba consentiens igne consumpta est . Diuersitate penarum, diuersitas agnoscitur meritorum.



CAPUT IX.

25. Traduntur in persecutione sancti Codices, confitentur traditores, et Deo dimittuntur. Non interrogantur innocentes, et ab hominibus temerariis damnantur. Probatur integer certis iudiciis, qui inter absentes damnatos multo uehementius ceteris criminatus est. Iudicium episcoporum ad Imperatorem appellatur: iudex eligitur Imperator; iudicans contemnitur Imperator. Que tunc acta sint legistis, que nunc agantur uidetis: si de illis in aliquo dubitatis, ista iam cernite. Certe non chartis ueteribus, non archiuis publicis, non Gestis forensibus aut ecclesiasticis agamus. Maior liber noster orbis terrarum est; in eo lego completum quod in Libro Dei lego promissum: Dominus, inquit, dixit ad me, Filius meus es tu, ego hodie genui te: postula a me, et dabo tibi gentes hereditatem tuam, et possessionem tuam terminos terre . Huic hereditati qui non communicat, quoslibet libros teneat, exheredatum se esse cognoscat. Hanc hereditatem quisquis expugnat, alienum se esse a familia Dei satis indicat. Certe de traditione diuinorum Librorum uertitur questio, ubi hereditas ista promissa est. Ille ergo credatur testamentum tradidisse flammis, qui contra uoluntatem litigat testatoris. Quid tibi fecit, o pars Donati, quid tibi fecit Ecclesia Corinthiorum? Quod autem de ista dico, de omnibus talibus et tam longe positis intelligi uolo. Quid uobis fecerunt, que nec omnino quid feceritis, nec quos infamaueritis nosse potuerunt? an quia Lucillam Cecilianus in Africa lesit, lucem Christi orbis amisit?

26. Tandem sentiant quod fecerunt: merito certo annorum interuallo in oculos eorum reuolutum est opus ipsorum. Querite per quam feminam Maximianus  , qui dicitur esse Donati propinquus, sese a Primiani communione preciderit, et quemadmodum congregata episcoporum factione, Primianum damnarit absentem, et aduersus eum episcopus ordinatus sit; quemadmodum Maiorinus per Lucillam congregata episcoporum factione Cecilianum damnauit absentem, et contra eum episcopus ordinatus est. An forte quod a ceteris Afris sue communionis episcopis  contra factionem Maximiani Primianus purgatus est, ualere uultis; et quod a transmarinis unitatis episcopis aduersus factionem Maiorini Cecilianus purgatus est, ualere non uultis? Rogo, fratres mei, quid magnum peto? quid difficile a uobis intelligi cupio? Multum quidem interest, et incomparabiliter distat uel auctoritate uel numero Africana Ecclesia, si cum ceteris orbis partibus conferatur: et longe minor est, etiamsi unitas hic esset, longe omnino minor est comparata ceteris christianis omnibus gentibus, quam pars Maximiani comparata parti Primiani; peto tamen, et iustum esse arbitror, ut tantum ualeat concilium Secundi Tigisitani, quod Lucilla conflauit aduersus absentem Cecilianum et apostolicam sedem [1 1Kb] , totumque orbem Ceciliano communicantem, quantum ualet concilium Maximianensium, quod similiter femina nescio que conflauit aduersus absentem Primianum, et ceteram per Africam multitudinem Primiano communicantem. Quid apertius cernitur? quid equius postulatur?

27. uidetis hec omnia, et nostis, et gemitis; et tamen uidet et Deus quod uos in tam pestifera et sacrilega precisione nulla res cogit remanere, si pro adipiscendo spirituali regno carnalem superetis affectum, et amicitias hominum que in iudicio Dei nichil proderunt, pro deuitandis sempiternis penis non timeatis offendere. Ecce ite, consulite; quid contra hec nostra possint respondere cognoscite: si proferunt chartas, proferimus chartas; si falsas nostras esse dicunt, hoc nos de suis dicere non indignentur. Nemo delet de celo constitutionem Dei, nemo delet de terra Ecclesiam Dei: ille totum orbem promisit, ista totum orbem repleuit; et malos habet et bonos, sed nec in terris amittit nisi malos, nec in celum admittit nisi bonos. Erit autem uobis hic sermo, quem de munere Dei nouit ipse, quanta et pacis et uestra dilectione deprompsimus, correctio si uelitis, testis uero etsi nolitis.



EPISTOLA XLIu  . Augustinus refert que cepta sint agi de concordia cum Fortunio Donatistarum episcopo, cupiens ut sine tumultu, quod placide ceptum est, perficiatur conuentu frequentiore.

Dominis dilectissimis et predicabilibus fratribus ELEUSIO, GLORIO et FELICIBUS [2 1Kb] , AUGUSTINUS.



CAPUT PRIMUM.

1. Fortunium quem Tubursicum [3 1Kb] habetis episcopum, per eamdem ciuitatem, quanquam festinantissime, cum ad Cirtensem Ecclesiam pergeremus  , experti sumus ita omnino ut de illo soletis benignissime  polliceri. Eam ipsam quippe uestram de illo nobis sermocinationem cum ei renuntiaremus, uolentes eum uidere, non abnuit. uenimus itaque ad eum; quia etati eius id a nobis deferendum uidebatur, potius quam exigendum ut ipse ad nos ueniret prior. Perreximus ergo comitantibus non paucis, quos forte aggregatos nobis illud tempus inuenerat. Cum autem apud eum consedissemus, rumore disperso non parua preterea turba confluxit; sed nobis in tota illa multitudine perpauci apparebant, qui utiliter ac salubriter agi causam illam, et tantam reique tante questionem prudenter et pie discuti cuperent. Ceteri uero magis ad spectaculum quasi altercationis nostre prope theatrica consuetudine, quam ad instructionem salutis christiana deuotione conuenerant. Quapropter nec silentium nobis prebere, nec intente nobiscum atque modeste saltem et ordinate colloqui potuerunt, exceptis, ut dixi, paucis, quorum religiosa et simplex apparebat intentio. Itaque libere pro sui cuiusque animi motu immoderate loquentium omnia strepitu turbabantur, nec euincere siue nos, siue ipse rogando, interdum etiam obiurgando potuimus, ut nobis modestum silentium preberetur.

2. Res tamen utcumque agi cepta est, et aliquot horas in alterno sermone protraximus, quantum uocibus interquiescentibus uarie tumultuantium sinebamur. Sed in ipso disputationis exordio, cum uideremus ea que dicebantur, subinde labi de memoria uel nostra, uel eorum quorum salutem maxime curabamus; et ut esset nobis cautior modestiorque tractatio, simul ut et uos atque alii fratres qui absentes erant, quid inter nos actum esset, legendo cognosceretis, postulauimus ut a notariis uerba nostra exciperentur. Diu ab illo uel ei consentientibus reluctatum est; postea tamen ipse concessit. Sed notarii qui aderant, atque id strenue facere poterant, nescio qua causa excipere noluerunt. Egimus saltem ut fratres qui nobiscum erant, quanquam in hac re tardius possent, exciperent, pollicentes nos ibi easdem tabulas relicturos. Consensum est. Ceperunt uerba nostra excipi, et aliqua ab inuicem ad tabulas dicta sunt. Postea inordinatas perstrepentium interpellationes, et propterea nostram quoque turbulentiorem disputationem notarii non ualentes sustinere, cesserunt; nobis sane non desistentibus, et ut cuique facultas dabatur, multa dicentibus. Ex quibus omnibus uerbis nostris, quantum recordari potui, cause totius actionem, Dilectionem uestram fraudare nolui. Potestis enim ei litteras meas legere, ut uel approbet uera me scripsisse; uel ipse uobis, si quid melius recolit, incunctanter insinuet.



CAPUT II.

3. Primo enim uitam nostram, quam uobis beneuolentius fortasse quam uerius narrantibus, se comperisse dicebat, predicare dignatus est: adiungens se dixisse uobis, nos omnia, que de nobis insinuaueratis, bene facere potuisse, si in Ecclesia faceremus. Deinde querere cepimus quenam illa esset Ecclesia, ubi uiuere sic oporteret; utrum illa que, sicut sancta tanto ante Scriptura predixerat, se terrarum  orbe diffunderet, an illa quam pars exigua uel Afrorum uel Africe contineret. Hic primo asserere conatus est, ubique terrarum esse communionem suam. Querebam utrum epistolas communicatorias, quas formatas dicimus, posset quo uellem dare, et affirmabam, quod manifestum erat omnibus, hoc modo facillime illam terminari posse questionem  . Parabam autem, ut si consentiret, ad illas ecclesias a nobis tales littere mitterentur, quas in apostolicis auctoritatibus pariter legeremus illo iam tempore fuisse fundatas.

4. Sed quia res aperte falsa erat, permixtis uerbis cito inde discessum est; inter que uerba euangelicam illam Domini admonitionem commemorauit, qua dixit: Cauete a pseudoprophetis; multi ad uos uenient in uestitu ouium, intus autem sunt lupi rapaces: ex fructibus eorum cognoscetis eos . Que uerba Domini cum diceremus eadem de illis a nobis posse recitari, uentum inde est ad exaggerationem persecutionis, quam sepe suam partem pertulisse dicebat; hinc uolens ostendere suos esse christianos, quia persecutionem paterentur. Inter que uerba cum ego pararem ex Euangelio respondere, inde capitulum commemorauit prior, ubi Dominus ait: Beati qui persecutionem patiuntur propter iustitiam, quoniam ipsorum est regnum celorum . Quo loco ego gratulatus, subieci statim id ergo esse querendum, utrum illi persecutionem propter iustitiam passi fuerint. In qua questione discuti cupiebam, quod quidem omnibus clarum erat, utrum eos in unitate Ecclesie constitutos, an schismate iam diuisos Macariana tempora inuenerint  ; ut qui uidere uellent utrum propter iustitiam persecutionem passi fuerint, id potius attenderent, utrum se recte a totius orbis unitate preciderint. Quod si iniuste fecisse inuenirentur, manifestum esset eos propter iniustitiam potius quam propter iustitiam passos persecutionem; et ideo numero beatorum adiungi non posse, de quibus dictum est: Beati qui persecutionem patiuntur propter iustitiam. Ibi commemorata est famosior quam certior Codicum illa traditio. Sed respondebatur a partibus nostris, principes illorum potius fuisse traditores: quod si de hac re nostrorum litteris nollent credere, nec nos cogi oportere ut litteris credamus ipsorum.



CAPUT III.

5. Sed tamen sequestrata ista dubia  questione, querebam quomodo se isti iuste separassent ab innocentia ceterorum Christianorum, qui per orbem terrarum successionis ordinem custodientes, in antiquissimis Ecclesiis constituti, penitus ignorarent qui fuerint in Africa traditores; qui certe non possent communicare, nisi eis quos sedere in sedibus episcopalibus audiebant. Respondit, tamdiu transmarinarum partium Ecclesias mansisse innocentes, donec consensissent in eorum sanguinem, quos Macarianam persecutionem pertulisse dicebat. Ubi ego possem quidem dicere, nec inuidia Macariani temporis innocentiam transmarinarum Ecclesiarum contaminari potuisse; quandoquidem nullo modo probaretur illis auctoribus fecisse etiam que fecerat. Sed de compendio querere malui, si Macarii seuitia, ex quo in eam consensisse dicebantur transmarine Ecclesie, suam innocentiam perdiderunt, utrum saltem probaretur usque ad illa tempora Donatistas cum orientalibus Ecclesiis ceterisque orbis partibus in unitate mansisse.

6. Tunc protulit quoddam uolumen, ubi uolebat ostendere Sardicense concilium ad episcopos Afros, qui erant communionis Donati, dedisse litteras. Quod cum legeretur, audiuimus Donati nomen inter ceteros episcopos, quibus illi scripserant. Itaque flagitare cepimus ut diceretur, utrum ipse esset Donatus de cuius parte isti cognominantur: fieri enim potuisse, ut alicui Donato alterius heresis episcopo scripserint, cum maxime in illis nominibus nec Africe mentio facta fuerit. Quomodo ergo posset probare Donatum partis Donati episcopum nomine illo accipiendum esse, quando ne id quidem probare posset, utrum ad Africanarum specialiter Ecclesiarum episcopos ille littere misse fuerint. Quanquam enim Donati nomen Afrum esse soleat, non tamen repugnaret a uero, ut uel partium illarum aliquis uocaretur nomine Afro, uel aliquis Afer in illis partibus constitueretur episcopus. Neque enim in eis uel diem uel consulem inuenimus, ut saltem consideratis temporibus certi aliquid eluceret. Sane quoniam nescio quando audieramus Arianos, cum a communione catholica discrepassent, Donatistas in Africa sibi sociare tentasse: ad aurem mihi hoc ipsum frater Alypius suggessit. Tunc accepto ipso uolumine, eiusdem concilii statuta considerans, legi [1 1Kb] Athanasium episcopum Alexandrinum catholicum, cuius maxime aduersus Arianos acerrimarum disputationum conflictus eminuit, et Iulium Ecclesie Romane episcopum, nichilominus catholicum, illo concilio Sardicensi fuisse improbatos. Unde apud nos constitit Arianorum fuisse concilium, quibus isti episcopi catholici uehementissime resistebant. Itaque ad diligentiorem etiam temporum discussionem uoluimus ipsum uolumen accipere atque auferre nobiscum. Qui noluit dare, dicens, ibi nos habere illud, quando aliquid in eo considerare uellemus. Rogaui etiam ut manu mea notari permitteret, fateor, timens ne mihi forte causa exigente, cum petendum  esset, pro illo aliud proferretur; neque hoc uoluit.



CAPUT Iu.

7. Deinde mihi cepit instare, ut ad interrogationem suam breuiter responderem, querens a me quem iustum putarem, eum qui persequeretur, an eum qui persecutionem pateretur. Cui respondebam, non recte ita interrogari: fieri enim posse ut ambo iniqui sint, fieri etiam posse ut iniquiorem iustior persequatur. Non ergo esse consequens, ut ideo sit quisque iustior, quia persecutionem patitur, quamuis id plerumque contingat. Deinde cum uiderem in hoc eum multum immorari, ut iustitiam sue partis ex eo certam uellet intelligi, quia persecutionem passa fuerit; quesiui ab eo, utrum iustum et christianum putaret episcopum Mediolanensis Ecclesie Ambrosium. Cogebatur utique negare quod ille uir christianus esset et iustus; quia si fateretur, statim obiiceremus quod eum rebaptizandum esse censeret. Cum ergo ea loqui cogeretur, quibus ille non esset habendus christianus et iustus, commemoraui quantam persecutionem pertulerit, circumdata etiam militibus armatis ecclesia. Quesiui etiam utrum Maximianum, qui ab eis apud Carthaginem schisma fecerat, et iustum et christianum putaret. Non poterat nisi negare. Commemoraui ergo etiam illum talem persecutionem pertulisse, ut ecclesia eius usque ad fundamenta dirueretur. His igitur exemplis ei, si possem., persuadere moliebar ut iam desineret dicere persecutionis perpessionem, christiane iustitie certissimum esse documentum.

8. Narrauit etiam in ipsa schismatis nouitate maiores suos, cum cogitarent culpam Ceciliani, ne schisma fieret, quoquo modo uelle sopire, dedisse quemdam interuentorem  populo sue communionis apud Carthaginem constituto, antequam Maiorinus aduersus Cecilianum ordinaretur. Hunc ergo interuentorem in suo conuenticulo a nostris dicebat occisum. Quod fateor, nunquam antea prorsus audieram, cum tam multa ab eis obiecta crimina refellerentur et redarguerentur a nostris, atque in eos plura et maiora iacerentur. Sed tamen posteaquam hoc narrauit, rursus a me instanter cepit querere quem iustum putarem, eumne qui occidit, an eum qui occisus esset; quasi iam mihi probauisset, ita ut narrauerat, esse commissum. Dicebam ergo, prius utrum uerum esset esse querendum; non enim temere credi oportere quecumque dicuntur: et tamen fieri potuisse, ut uel ambo eque mali essent, uel etiam peiorem quisquam malus occideret. Reuera enim fieri potest, ut sceleratior sit rebaptizator totius hominis, quam solius corporis interemptor.

9. Unde etiam illud quod a me postea quesiuit, iam querendum non erat. Ait enim etiam malum non debuisse occidi a christianis et iustis; quasi nos eos qui hec in Catholica faciunt, iustos uocemus: que tamen nobis ab istis dici facilius quam probari solent, cum tam multas uiolentissimas cedes et strages plerique  ipsorum et episcopi et presbyteri et quilibet clerici congregatis turbis hominum furiosissimorum, non catholicis tantum, sed nonnunquam etiam suis, ubi possunt, inferre non cessent. Que cum ita sint, dissimulans tamen ab sceleratissimis factis suorum, que ipse plus nouit, urgebat ut dicerem, quis iustorum uel malum aliquem occiderit. Quod etiamsi ad causam iam non pertinebat; fatebamur enim hec ubicumque sub nomine christiano fierent, non fieri a bonis; sed tamen ut admoneretur quid esset querendum respondimus, querentes utrum Elias iustus ei uideretur fuisse: quod negare non potuit. Deinde subiecimus quam multos pseudoprophetas sua manu peremerit . Hic reuera uidit quod uidendum erat, talia tum licuisse iustis. Hec enim prophetico spiritu auctoritate Dei faciebant, qui proculdubio Nouit cui etiam prosit occidi. Exigebat ergo ut docerem iam noui Testamenti temporibus, quis iustorum aliquem occiderit, etiam sceleratum et impium.



CAPUT u.

10. Tunc reditum est ad superiorem tractatum, quo uolebamus ostendere neque nos illis debere obiicere suorum scelera, neque illos nobis si qua inuenirentur talia facta nostrorum. De Nouo enim Testamento ostendi quidem non posse, quod iustus quisquam interfecerit aliquem; sed tamen illud probari posse ipso exemplo Domini, sceleratos ab innocentibus fuisse toleratos. Traditorem enim suum, qui iam pretium eius acceperat, usque ad ultimum pacis osculum inter innocentes secum esse perpessus est: quibus non tacuit esse inter illos tanti sceleris hominem; et tamen primum Sacramentum corporis et sanguinis sui, nondum illo excluso, communiter omnibus dedit . Quo exemplo cum prope omnes mouerentur, tentauit dicere, ante passionem Domini communionem illam cum scelerato non obfuisse Apostolis, quia nondum habebant baptismum Christi, sed baptismum Ioannis. Quod posteaquam dixit, cepi ab eo querere quemadmodum ergo scriptum esset quod iehsu baptizauerit plures quam Ioannes, cum ipse non baptizaret, sed discipuli eius, hoc est per suos discipulos baptizaret . Quomodo ergo dabant quod non acceperant? quod ipsi maxime solent dicere. An forte Christus baptismo Ioannis baptizabat? Deinde in hac sententia multa quesiturus eram, quomodo ab ipso Ioanne tunc quesitum sit de baptismo Domini, et responderit quod ille haberet sponsam, et ille esset sponsus . Numquid ergo fas erat ut baptismo Ioannis baptizaret sponsus, id est baptismo amici uel serui? Deinde quomodo poterant Eucaristiam accipere nondum baptizati? aut quomodo Petro uolenti ut totum se lauaret, responderit: Qui lotus est semel, non eum oportet iterum lauari, sed est mundus totus?  Perfecta enim mundatio non in Ioannis, sed in Domini baptismo est [1 1Kb] , si eo se dignum qui accipit prebeat; si autem indignum, Sacramenta in eo non ad salutem, sed ad perniciem, permanebunt tamen. Cum  ergo ista quesiturus essem, etiam ipse uidit de baptismo discipulorum Domini non sibi fuisse querendum.

11. Inde itum est in aliud, multis ut poterant utrinque sermocinantibus: inter que dictum est quod adhuc eos nostri persecuturi essent; nobisque dicebat uidere se uelle quales nos essemus in illa persecutione prebituros, utrum consensuri essemus tali seuitie, an nullum commodaturi consensum. Nos dicebamus Deum uidere corda nostra, que ipsi non possent: et illos temere sibi adhuc ista metuere, que si contigerint, a malis contingere, quibus deteriores ipsi habent; nec tamen ideo nos a catholica communione segregare debere, si quid forte nobis inuitis, uel etiam, si ualuerimus, contradicentibus factum fuerit, cum tolerantiam pacificam didicerimus, dicente Apostolo: Sufferentes inuicem in dilectione, studentes seruare unitatem spiritus in uinculo pacis . Quam pacem atque tolerantiam illos non tenuisse dicebamus, qui schisma fecerunt, ut nunc inter suos, qui mitiores eorum sunt, grauiora tolerent, ne scindatur quod scissum est; cum leuiora nollent pro ipsa unitate tolerare. Dicebamus etiam nondum fuisse temporibus ueterum pacem unitatis, et tolerantiam tanta commendatione predicatam, sicut exemplo Domini et Noui Testamenti caritate; et tamen Prophetas illos et sanctos uiros dicere solere in populum scelera eorum, cum tamen se ab illius populi unitate et a communione pariter accipiendorum Sacramentorum que tunc fuerunt, diuellere non tentassent.

12. Inde nescio quomodo uentum est ad commemorationem beate memorie Genethlii Carthaginensis ante Aurelium episcopi, quod nescio quam constitutionem datam contra illos compresserit, et effectum habere non siuerit. Laudabant illum omnes, et benignissime preferebant. Inter quas laudes a nobis subiectum est, quod etiam ipse tamen Genethlius, si in eorum manus incidisset rebaptizandus censeretur. Et hec iam stantes loquebamur, quia discedendi tempus urgeret. Ibi plane ille senex dixit, iam formam esse factam, ut quisquis ad eos fidelium a nobis uenerit, baptizetur, quod eum inuitum et cum dolore animi dicere, quantum poterat, apparebat. Sane cum etiam ipse multa mala suorum apertissime gemeret, atque ostenderet, quod totius ciuitatis eius testimonio probabatur, quam esset remotus a talibus factis, et que ipsis suis dicere soleat modesta conquestione proferret, nosque commemoraremus illud Ezechielis prophete, ubi aperte scriptum est, nec filii culpam patri, nec patris culpam filio eius imputandam, ubi dictum est: Sicut enim anima patris mea est, ita et anima filii mea est; anima enim quecumque peccauerit, sola morietur , placuit omnibus in talibus disputationibus uiolenta facta malorum hominum nobis ab inuicem obiici non debere. Remanebat ergo schismatis questio. Itaque hortati eum sumus ut etiam atque etiam placido atque pacato animo annitatur nobiscum, ut diligenti examinatione tanta inquisitio terminum sumat. Ubi ille benigne cum diceret nos solum  ista querere, nolle autem nostros hec queri; ea facta pollicitatione discessimus, ut exhiberemus ei plures collegas nostros, certe uel decem, qui tanta beneuolentia et lenitate et tam pio studio id queri uellent, quantum in nobis eum iam animaduertisse atque approbare sentiebamus. Hoc etiam de suorum numero et ipse pollicitus est.



CAPUT uI.

13. Unde uos hortor et obtestor per Domini sanguinem, ut eum promissi sui commoneatis, et gnauiter instetis, ut res cepta peragatur, quam prope ad finem peruenisse iam cernitis. Quantum enim arbitror, difficillime potestis inuenire in episcopis uestris tam utilem animum et uoluntatem, quam in isto sene perspeximus. Postero enim die ipse ad nos uenit, et hec iterum querere ceperamus. Sed quia ordinandi episcopi necessitas nos inde iamiamque rapiebat, diutius cum illo esse nequiuimus. Iam enim miseramus ad Maiorem Celicolarum  quem audieramus noui apud eos baptismi institutorem extitisse [1 1Kb] , et multos illo sacrilegio seduxisse, ut cum illo, quantum ipsius temporis patiebantur angustie, aliquid loqueremur. Quem posteaquam uenturum comperit, uidens nos aliud suscepisse negotium, cum et ipsum nescio que necessitas profectionis urgeret, benigne a nobis placideque discessit.

14. uidetur autem mihi, ut turbulentas turbas et impedimentum potius quam adiumentum afferentes omnino deuitemus, et uere ex animo amico atque tranquillo susceptum tam magnum negotium Domino opitulante peragamus, ad aliquam uillam nos conuenire debere non magnam, ubi nullius nostrum esset ecclesia: quam tamen uillam communiter possident homines et nostre communionis et ipsius, sicuti est uilla Titiana. Siue ergo in Tubursicensi, siue in Thagastensi, talis locus, uel ille quem commemoraui, uel aliquis alius inuentus fuerit, faciamus Codices canonicos presto esse. Et si qua proferri potuerint ex utraque parte documenta: ut postpositis ceteris, nulla, si Domino placuerit, interpellante molestia, quotquot diebus potuerimus ad hoc uacantes, et unusquisque nostrum apud suum hospitem Dominum deprecantes, adiuuante ipso cui pax christiana gratissima est, rem tantam et bono animo ceptam ad inquisitionis terminum perducamus. Rescribite sane quid de hac re uel uobis uel illi uideatur.





EPISTOLA XLu [* 1Kb] . Augustinus Paulino, rogans ut demum rescribat post biennii silentium, mittatque sibi opus contra Paganos, quod ab ipso elaborari dudum audiuit.

Dominis germanissimis, dilectissimis et in Christo laudabilibus PAULINO et THERASIAE, ALYPIUS et AUGUSTINUS, in Domino salutem.

1. Nequaquam nos nescio qua uestra cessatio, qua  ecce per totum biennium, ex quo nobis dulcissimi fratres Romanus et Agilis ad uos remeauerunt, nullas a uobis litteras sumpsimus, pigros ad scribendum fecit. Nam cum in aliis rebus quanto quisque amplius diligitur, tanto dignior imitatione uideatur, in hac re contra est. Quo enim uos amamus ardentius, eo minus ferimus quod nobis non scribitis; nec uos in eo uolumus imitari. Ecce igitur salutamus uos, si non respondentes epistolis uestris, que nulle ad nos ueniunt, saltem expostulantes, et non dolore mediocri, quamuis fortasse etiam Charitas uestra similiter conqueratur, siquidem missas a uobis nostis que ad nos non peruenerunt, uicissimque a nobis que emisse erant non sunt uobis date. Quod si ita est, querelas nostras conuertamus in preces ad Dominum, ne tanta solatia deneget nobis.

2. Scribere te audieramus aduersum Paganos; quod si absolutum est, quesumus ne differas mittere per latorem huius epistole. Charus nobis est, cuius estimationi in regionibus nostris possumus non temere bonum testimonium perhibere. Rogat per nos Sanctimonium uestrum, ut eum commendare dignemini cum quibus ei negotium est, et apud quos ne bona causa eius opprimatur, timet. Quid in re agatur commodius ipse narrabit: quid etiam ad singula, que forte animum mouerint inter . . . gratissimum habemus, et apud Dominum Deum nostrum sincerissime uestre benignitati gratias agimus, si per uestram operam de christiani fratris securitate gaudeamus.





EPISTOLA XLuI [* 1Kb]  . Publicola Augustino proponit multas questiones.

Dilecto et uenerabili patri AUGUSTINO episcopo, PUBLICOLA.

Scriptum est: »Interroga patrem tuum, et indicabit tibi; seniores tuos, et dicent tibi« . Unde et mihi exquirendam legem de ore sacerdotis iudicaui in causa tali: que qualis sit, per litteras expono; simul etiam ut et ego instruar in diuersis causis. Singulas autem questiones et diuersas, per capitula designari feci, ad quas singillatim dignare respondere.---In Arzugibus, ut audiui, decurioni qui limiti [1 1Kb] preest uel tribuno solent iurare barbari, iurantes per demones suos, qui ad deducendas bastagas  pacti fuerint, uel aliqui ad seruandas fruges ipsas, singuli possessores uel conductores solent ad custodiendas fruges suscipere, quasi iam fideles, epistolam decurione mittente, uel singuli transeuntes quibus necesse est per eos transire. Mihi autem disceptatio in corde nata est, si ille possessor qui susceperit barbarum, cuius fides per demonum iurationem firma uisa est, non coinquinatur uel ipse, uel illa que  custodit, uel ille qui deducitur a deductore barbaro. Sed hoc debes scire quia qui iurat barbarus a possessore pro seruandis frugibus accipiat aurum, uel a uiatore deductor; sed tamen cum hac ueluti mercede que solet dari a possessore, uel a uiatore, iuramentum etiam illud in medio est mortale datum decurioni uel tribuno: quod perturbat me ne polluat illum qui suscipit barbari iuramentum, uel illa que custodit barbarus. Quacumque enim conditione, etiam auro dato et obsidibus datis, ut audiui, tamen iuramentum iniquum medium intercessit. Dignare autem mihi definitiue rescribere, et non suspense. Quod si ipse scribas dubitanter, ego in maiores dubitationes incidere possum, quam antequam interrogassem.---Hoc etiam audiui, quia ipsi homines conductores qui presunt rei mee, iuramentum per demones suos iurantibus barbaris accipiunt pro seruandis frugibus. Si ergo cum illi iurant per demones suos ut custodiant fruges, non polluunt ipsas fruges, ut si inde manducauerit christianus sciens uel de pretio ipsarum rerum fuerit, coinquinetur, significare dignare.---Item ab alio audiui quod conductori non iuratur a barbaro, et alter dixit quia iuratur conductori. Si etiam falsum mihi dixit ille, qui dixit iurari conductori, si iam pro hoc quod solum audiui, non debeo uti de ipsis frugibus, uel de pretio ipsarum propter auditum solum, quia dictum est: »Si autem quis dixerit: Hoc immolatitium est idolis, nolite manducare, propter illum qui indicauit?«  Si tamen etiam hec causa similis est cause de immolatitio. Quod si ita est, quid debeo de ipsis frugibus, uel de pretio ipsarum facere?---Si debeo requirere de utroque, qui mihi dixit quia non iuratur conductori, aut qui dixit quia iuratur conductori; et dictum uniuscuiusque probare per testes, qui uerum dixit de illis duobus, et tandiu non contingere de ipsis frugibus, uel de pretio, quandiu mihi probatum fuerit si uerum dixit ille qui dixit quia non iuratur conductori?---Si barbarus qui per iuramentum suum iurat malum, fecerit illum christianum conductorem, uel tribunum qui limiti preest, iurare sibi pro fide illi seruanda pro custodiendis frugibus, per ipsum iuramentum mortale per quod ipse iurat, si solus ille christianus coinquinatus sit? Si non et illa quorum causa iurat? Aut si paganus qui limiti preest, iurauerit barbaro pro fide illi seruanda per mortale iuramentum, si non coinquinat pro quibus iurat? Si quem misero ad Arzuges, si licet ei iuramentum accipere a barbaro illud mortale; et si non coinquinatur, si susceperit tale iuramentum christianus?---Si de area trituratoria tritici uel cuiuscumque leguminis, aut torculari, de quo demoni oblatum est, si licet inde manducare christianum scientem?---De luco si licet ad aliquem usum suum christianum scientem ligna tollere?---Si quis uadens ad macellum emat carnem que non sit immolatilia, et cogitationes duas habuerit in corde, quod immolata sit, et non sit immolata, et illam tenuerit cogitationem qua non immolatam cogitabit, si manducauerit an peccat?---Si quis bonam rem, de qua dubitat an bona aut mala sit, si faciat putans bonam, cum tamen putasset et malam, si peccatum adscribatur ei?---Si quis dixerit quod immolatitium est mentiens, et postea dixerit iterum quia mentitus  est, et ad fidem uere mentitus est, si licet christianum inde manducare, aut uendere, et de pretio uti ex eo quod audiuit?---Si christianus aliquis ambulans, passus necessitatem, uictus fame unius diei, uel bidui, uel multorum dierum, ut iam durare non possit, ita occurrerit, ut in ipsa necessitate famis, in qua sibi uidet iam mortem proximare, inuenerit cibum in idolio positum, ubi nullus sit hominum, et non possit inuenire alium cibum, debet mori aut exinde cibari?---Si christianus uideat se a barbaro uel Romano uelle interfici, debet eos ipse christianus interficere, ne ab illis interficiatur: uel si licet sine interfectione eos repellere uel impugnare, quia dictum est: »Non resistere malo?« ---Si murum possessioni debet christianus facere propter hostem, et si ille christianus qui fecerit murum, causa non existit homicidii, cum inde aliqui ceperint pugnare, et interficere hostes?---Si licet de fonte bibere, uel de puteo ubi de sacrificio aliquid missum est? Si de puteo qui in templo est, et desertum factum est debet christianus bibere? Si in templo quo colitur idolum, puteus ibi sit uel fons, et nichil ibi factum sit in eodem puteo uel fonte, si debet haurire aquam inde christianus, et bibere?---Si christianus debet in balneis lauare, uel in thermis, in quibus sacrificatur simulacris? Si christianus debet in balneis, quibus in die festo suo Pagani loti sunt, lauare, siue cum ipsis, siue sine ipsis?---Si in solio  ubi descenderunt Pagani ab idolis uenientes in die festo suo, et aliquid illic in solio sacrilegii sui fecerint, et scierit christianus, si debet in eodem solio descendere?---Si christianus inuitatus ab aliquo appositam habuerit carnem in escam, de qua dictum fuerit illi quia immolatitia est, et non manducauerit eam; postea autem ab aliquo translatum ipsam carnem aliquo casu inuenerit uenalem, et emerit eam, aut appositam habuerit ab aliquo alio inuitatus, et non cognouerit eam, et manducauerit, si peccat?---Si de horto uel de possessione idolorum uel sacerdotum eorum debet christianus sciens olus emere, uel aliquem fructum, et inde edere? Sane de iuramento, uel de idolis, ut laborem non patiaris in requirendo, que Domino donante inuenerimus, ante oculos tuos uolui proponere: si quid autem aliud apertius aut melius in Scripturis inueneris, dignare mihi significare. Unde que inuenimus, hec sunt ubi Laban dixit ad Iacob, »Deus Abraham et Deus Nachor« ; quem autem Deum, non significauit Scriptura. Et iterum, »Abimelech quando uenit ad Isaac ubi iurauit, uel qui cum illo erant« ; sed quale iuramentum, non significauit Scriptura. Iterum de idolis, ubi ad Gedeon dictum est a Domino in libro Iudicum, ut de uitulo quem occiderat holocaustum faceret . Et in Iesu Naue de Iericho, ut omne aurum, argentum, et eramentum inferretur in thesauris Domini, et sanctum uocatum est de ciuitate, que anathema est . Et quid est illud quod in Deuteronomio positum est: »Non inferes abominationem in domum tuam, et anathema eris, sicut hoc ipsum est?« . Dominus te seruet: saluto te; ora pro me.



EPISTOLA XLuII  . Augustinus Publicole dissoluit aliquot ex propositis questionibus.


Honorabili et dilectissimo filio PUBLICOLAE, AUGUSTINUS, in Domino salutem.

1. Aestus animi tui posteaquam didici litteris tuis, etiam mei continuo facti sunt, non quo me omnia talia permouerent, qualibus indicasti te esse permotum: sed quomodo tibi auferrentur hi estus, fateor, estuaui; maxime quia petis ut definitiue tibi rescriberem, ne in maiores dubitationes incideres, quam antequam interrogasses. Hoc enim uideo non esse in mea potestate. Nam quomodolibet scripsero que mihi uidentur esse certissima, si tibi non persuasero, proculdubio eris incertior. Non autem sicut mihi adiacet suadere, eo modo adiacet etiam persuadere cuilibet. uerumtamen ne tue dilectioni negarem operulam meam, post aliquantam deliberationem rescribendum putaui.

2. Mouet te certe utrum eius fide utendum sit, qui ut eam seruet per demonia iurauerit. Ubi te uolo prius considerare, utrum si quispiam per deos falsos iurauerit se fidem seruaturum, et eam non seruauerit, non tibi uideatur bis peccasse. Si enim tali iuratione promissam custodiret fidem, ideo tantum peccasse iudicaretur, quia per tales deos iurauit; illud autem nemo recte reprehenderet, quia fidem seruauit. Nunc uero, quia et iurauit per quos non debuit, et contra pollicitam fidem fecit quod non debuit, bis utique peccauit; ac per hoc qui utitur fide illius quem constat iurasse per deos falsos, et utitur non ad malum, sed ad licitum et bonum, non peccato eius se sociat quo per demonia iurauit, sed bono pacto eius quo fidem seruauit. Neque hic eam fidem dico seruari, qua fideles uocantur qui baptizantur in Christo. Illa enim longe alia est longeque discreta a fide humanorum placitorum atque pactorum. uerumtamen sine ulla dubitatione minus malum est per deum falsum iurare ueraciter, quam per Deum uerum fallaciter. Quanto enim per quod iuratur magis est sanctum, tanto magis est penale periurium. Alia ergo questio est, utrum non peccet qui per falsos deos sibi iurari fecit, quia ille qui ei iurat, deos falsos colit. Cui questioni possunt illa testimonia suffragari, que ipse commemorasti de Laban et Abimelech, si tamen Abimelech per deos suos iurauit, sicut Laban per Deum Nachor [1 1Kb] . Hec, ut dixi, alia questio est, que me merito fortassis moueret, nisi illa exempla occurrissent de Isaac et Iacob, et si qua alia possunt inueniri. Si tamen illud non adhuc mouet quod in Nouo Testamento dictum est, ne omnino iuremus . Quod quidem mihi propterea dictum uidetur, non quia uerum iurare peccatum est, sed quia peierare immane peccatum est; a quo nos longe esse uoluit, qui omnimodo ne iuremus admonuit. Sed tibi aliud uideri  scio; unde nunc disputandum non est, ut illud potius agamus unde me consulendum putasti. Proinde sicut non iuras, ita nec alium, si hoc placet, iurare compellas: quamuis dictum sit ne iuremus; nusquam autem in Scripturis sanctis legi meminerim, ne ab alio iurationem accipiamus. Alia uero questio est, utrum ea pace debeamus uti, que inter alios inuicem iurantes facta est. Quod si nolumus, ubi uiuamus in terris, nescio utrum inuenire possimus. Neque enim tantummodo limiti, sed uniuersis prouinciis pax conciliatur iuratione barbarica. Unde et illud sequetur, ut non fruges tantum que ab eis custodiuntur, qui per deos falsos iurauerunt, sed ubique inquinata sint omnia que ipsa pace muniuntur, quam iuratio illa confirmat. Quod si absurdissimum est dicere, nec illa te moueant que mouebant.

3. Item si de area uel torculari tollatur aliquid ad sacrificia demoniorum sciente christiano, peccat si fieri permittit, ubi prohibendi potestas est. Quod si factum comperit, aut prohibendi potestatem non habuit, utitur mundis reliquis fructibus unde illa sublata sunt; sicut fontibus utimur, de quibus hauriri aquam ad usum sacrificiorum certissime scimus. Eadem est etiam ratio lauacrorum. Neque enim spiritum deducere de ere dubitamus, in quem scimus ire fumum ex aris omnibus et incensis demoniorum. Unde apparet illud esse prohibitum, ne in honorem alienorum deorum aliqua re utamur, aut uti existimemur, sic eam accipiendo, ut quamuis animo contemnamus, eos tamen qui nostrum animum ignorant, ad hec honoranda edificemus. Et cum templa, idola, luci, et si quid huiusmodi, data potestate euertuntur, quamuis manifestum est cum id agimus, non ea nos honorare, sed potius detestari, ideo tamen in usus nostros priuatos duntaxat et proprios non debemus inde aliquid usurpare, ut appareat nos pietate ista destruere, non auaritia. Cum uero in usus communes, non proprios ac priuatos, uel in honorem Dei ueri conuertuntur, hoc de illis fit quod de ipsis hominibus, cum ex sacrilegis et impiis in ueram religionem mutantur. Hoc Deus intelligitur docuisse illis testimoniis que ipse posuisti, cum de luco alienorum deorum iussit ligna ad holocaustum adhiberi; et de Iericho, ut omne aurum, argentum, et eramentum inferretur in thesauros Domini. Quapropter etiam illud quod in Deuteronomio scriptum est: Non concupisces argentum uel aurum illorum, nec accipies inde tibi, ne excedas propter illud: quoniam abominatio est Domino Deo tuo: et non conferes exsecramentum in domum tuam, et eris anathema, sicut et illud est, et offensione offendes, et coinquinatione inquinaberis abominatione illa, quia anathema est ; satis apparet aut ipsos priuatos usus in talibus esse prohibitos, aut ne sic inde aliquid inferatur in domum ut honoretur: tunc est enim abominatio et exsecratio; non cum talium sacrilegus [1 1Kb] honor apertissima destructione subuertitur.

4. De escis autem idolorum nichil amplius nos debere  obseruare, quam quod precepit Apostolus, certus esto. Et ideo de hac re uerba eius recole, que si obscura essent, pro modulo nostro exponeremus. Non autem peccat, qui cibum postea nesciens manducauerit, quem prius tanquam idolothytum respuit. Olus uel quilibet fructus in quolibet agro natus, eius est qui creauit; quia Domini est terra, et plenitudo eius; et omnis creatura Dei bona est . Sed si illud quod in agris nascitur, consecratur idolo, uel sacrificatur, tunc inter idolothyta deputandum est. Cauendum est enim, ne si putauerimus non uescendum olere quod nascitur in horto templi idoli, consequens sit ut existimemus non debuisse Apostolum [1 1Kb] apud Athenas cibum sumere, quia ciuitas erat Minerue eiusque numini consecrata. Hoc et de puteo responderim uel fonte qui in templo est. Plus autem mouet reuera, si aliquid sacrificiorum in fontem uel puteum proiiciatur. Sed eadem ratio est eris, qui omnem eum fumum recipit, de quo supra diximus: aut si hoc ideo putatur distare, quia illud sacrificium de quo fumus eri confunditur, non fit ipsi eri, sed idolo alicui uel demonio, aliquando autem sic mittuntur sacrificia in aquas, ut ipsis aquis sacrificetur; non ideo utique solis huius luce non utimur, quia ei sacrilegi ubi possunt sacrificare non cessant. Sacrificatur etiam uentis, quibus tamen utimur ad tantas nostras commoditates, cum eorumdem sacrificiorum fumum ipsi quodammodo haurire et uorare uideantur. Si quis dubitat de aliqua carne, utrum immolatitia sit, et non est immolatitia, si eam cognitionem tenuerit quod immolatitia non sit, et ea uescatur, non utique peccat; quia nec est, nec iam putatur immolatitia, etsi antea putabatur. Neque enim non licet corrigere cogitationes a falsitate in ueritatem. Si quis autem bonum putauerit esse quod malum est, et fecerit, hoc putando utique peccat. Et ea sunt omnia peccata ignorantie, quando quisque bene fieri putat, quod male fit.

5. De occidendis hominibus ne ab eis quisque occidatur, non mihi placet consilium  ; nisi forte sit miles, aut publica functione teneatur, ut non pro se hoc faciat, sed pro aliis, uel pro ciuitate, ubi etiam ipse est, accepta legitima potestate, si eius congruit persone. Qui uero repelluntur aliquo terrore ne male faciant, etiam ipsis aliquid fortasse prestatur. Hinc autem dictum est, non resistamus malo , ne nos uindicta delectet, que alieno malo animum pascit; non ut correctionem hominum negligamus.  Unde nec reus est mortis aliene, qui sue possessioni murum circumduxerit, si aliquis ex ipsius ruinis percussus intereat [1 1Kb] . Neque enim reus est christianus, si bos eius aliquem feriendo, uel equus calcem iaciendo aliquem occidat; aut ideo non debent christiani boues habere cornua, aut equus ungulas, aut dentes canis; aut uero quoniam apostolus Paulus satis egit ut in tribuni notitiam perferretur, insidias sibi a quibusdam perditis preparari, et ob hoc deductores accepit armatos , si in illa arma scelerati homines incidissent, Paulus in effusione sanguinis eorum suum crimen agnosceret. Absit ut ea que propter bonum ac licitum facimus, aut habemus, si quid per hec preter nostram uoluntatem cuiquam mali acciderit, nobis imputetur. Alioquin nec ferramenta domestica et agrestia sunt habenda, ne quis eis uel se uel alterum interimat; nec arbor aut restis, ne quis se inde suspendat; nec fenestra facienda est, ne per hanc se quisque precipitet. Quid plura commemorem, cum ea commemoranda finire non possim? Quid enim est in usu hominum bono ac licito, unde non possit etiam pernicies irrogari?

6. Restat, ni fallor, ut dicamus aliquid de illo uiatore christiano, quem commemorasti uictum famis necessitate, si nichil uspiam inuenerit nisi cibum in idolio positum, ubi nullus alius est hominum, utrum ei satius sit fame emori, quam illud in alimentum sumere: in qua questione, quoniam non est consequens, ut cibus ille idolothytum sit; potuit enim uel ab eis qui ibi ab itinere diuertentes corpus refecerant, obliuione seu uoluntate dimitti, uel illic ob aliam causam quamlibet poni; breuiter respondeo. Aut certum est esse idolothytum, aut certum est non esse, aut ignoratur: si ergo certum est esse, melius christiana uirtute respuitur; si autem uel non esse scitur, uel ignoratur, sine ullo conscientie scrupulo in usum necessitatis assumitur.



EPISTOLA XLuIII [* 1Kb]  . Augustinus Eudoxio abbati monachorum insule Caprarie, exhortans ut otio ad pietatem, non ad ignauiam utantur, et sicubi Ecclesia requirat illorum operam, ne detrectent.

Domino dilecto et exoptatissimo fratri et compresbytero EUDOXIO et qui tecum sunt fratribus, AUGUSTINUS, et qui mecum sunt fratres, in Domino salutem.

1. Quando quietem uestram cogitamus, quam habetis in Christo, etiam nos, quamuis in laboribus uariis asperisque uersemur, in uestra caritate requiescimus. Unum enim corpus sub uno capite sumus, ut et uos in nobis negotiosi, et nos in uobis otiosi simus, quia si patitur unum membrum, compatiuntur omnia membra; et si glorificatur unum membrum, congaudent omnia membra . Admonemus  ergo et petimus et obsecramus per Christi altissimam humilitatem et misericordissimam celsitudinem, ut nostri memores sitis in sanctis orationibus uestris, quas uos uigilantiores et magis sobrias habere credimus: nostras enim sepe sauciat et debilitat caligo et tumultus secularium actionum; quas etsi nostras non habemus, eorum tamen qui nos angariant mille passus, et iubemur ire cum eis alia duo , tante nobis ingeruntur ut uix respirare possimus: credentes tamen quod ille in cuius conspectu intrat gemitus compeditorum , perseuerantes nos in eo ministerio, in quo dignatus est collocare cum promissa mercede, adiuuantibus orationibus uestris ab omni angustia liberabit.

2. uos autem, fratres, exhortamur in Domino ut propositum uestrum custodiatis, et usque in finem perseueretis: ac si quam operam uestram mater Ecclesia desiderauerit, nec elatione auida suscipiatis, nec blandiente desidia respuatis; sed miti corde obtemperetis Deo, cum mansuetudine portantes eum qui uos regit, qui dirigit mites in iudicio, qui docet [1 1Kb] mansuetos uias suas . Nec uestrum otium necessitatibus Ecclesie preponatis, cui parturienti si nulli boni ministrare uellent, quomodo nasceremini, non inueniretis. Sicut autem inter ignem et aquam tenenda est uia, ut nec exuratur homo nec demergatur; sic inter apicem superbie et uoraginem desidie iter nostrum temperare debemus, sicut scriptum est: Non declinantes, neque ad dexteram, neque ad sinistram . Sunt enim qui dum nimis timent ne quasi in dexteram rapti extollantur, in sinistram lapsi demerguntur. Et sunt rursus qui dum nimis se auferunt a sinistra, ne torpida uacationis mollitie sorbeantur, ex altera parte iactantie fastu corrupti atque consumpti, in fauillam fumumque uanescunt. Sic ergo, dilectissimi, diligite otium, ut uos ab omni terrena delectatione refrenetis, et memineritis nullum locum esse, ubi non possit laqueos tendere qui timet ne reuolemus ad Deum; et inimicum omnium bonorum, cuius captiui fuimus iudicemus [2 1Kb] , nullamque nobis esse perfectam requiem cogitemus [3 1Kb] , donec transeat iniquitas , et in iudicium iustitia conuertatur .

3. Item cum aliquid strenue atque alacriter agitis et impigre operamini, siue in orationibus, siue in ieiuniis, siue in eleemosynis; uel tribuentes aliquid indigentibus, uel donantes iniurias, sicut et Deus in Christo donauit nobis ; siue domantes perniciosas consuetudines, castigantesque corpus, et seruituti subiicientes ; siue sufferentes tribulationem, et ante omnia uos ipsos inuicem in dilectione; quid enim sufferat qui fratrem non suffert? siue prospicientes astutiam atque insidias tentatoris, et scuto fidei iacula eius ignita repellentes et exstinguentes ; siue cantantes et psallentes  in cordibus uestris Domino , uel uocibus a corde non dissonis, omnia in gloriam Dei facite , qui operatur omnia in omnibus ; atque ita feruete spiritu , ut in Domino laudetur anima uestra . Ipsa est enim actio recti itineris, que oculos semper habet ad Dominum, quoniam ipse euellet de laqueo pedes . Talis actio nec frangitur negotio, nec frigida est otio, nec turbulenta, nec marcida est; nec audax, nec fugax; nec preceps, nec iacens. Hec agite, et Deus pacis erit uobiscum .

4. Nec importunum me existimet Charitas uestra, quia uobis uel per epistolam loqui uolui. Non enim hoc uos monui, quod uos non arbitror facere; sed credidi me non parum commendari Deo a uobis, si ea que munere illius facitis, cum allocutionis nostre memoria faciatis. Nam et ante iam fama, et nunc fratres qui uenerunt a uobis, Eustasius [1 1Kb] et Andreas, bonum Christi odorem de uestra sancta conuersatione ad nos attulerunt. Quorum Eustasius in eam requiem precessit, que nullis fluctibus sicut insula tunditur, nec Caprariam desiderat, quia nec cilicio iam querit indui.



EPISTOLA XLIX [* 1Kb]  . Augustinus Honorato Donatiane partis, ut per litteras placide reddat rationem quomodo nomen Ecclesie, que utique in toto orbe futura predicta est in Scripturis, ad ipsos solos reciderit.

HONORATO episcopo partis Donati, AUGUSTINUS episcopus [2 1Kb] Ecclesie catholice.

1. Consilium tuum nobis multum placuit, quod per fratrem Herotem [3 1Kb] carissimum nobis, et in Christo laudabilem uirum mandare dignatus es, ut litteris inter nos agamus, ubi nullus turbarum tumultus perturbare possit disputationem nostram, que cum tota lenitate et pace animi suscipienda et agenda est, sicut dicit Apostolus: Seruum autem Domini litigare non oportet, sed mitem esse ad omnes, docibilem, patientem, in modestia corripientem diuersa sentientes . Itaque breuiter insinuamus, quid a te responderi desideremus.

2. Quoniam Ecclesiam Dei, que catholica dicitur, sicut de illa prophetatum est, per orbem terrarum diffusam uidemus, arbitramur nos non debere dubitare de tam euidentissima completione sancte prophetie, quam Dominus etiam in Euangelio confirmauit et Apostoli, per quos eadem Ecclesia dilatata est, sicut de illa predictum erat. Nam et in capite sacrosancti Psalterii scriptum est de Filio Dei: Dominus dixit ad me: Filius meus es tu, ego hodie genui te. Postula a me, et dabo tibi gentes hereditatem tuam, et possessionem tuam  terminos terre . Et ipse Dominus iehsu Christus dicit Euangelium suum in omnibus gentibus futurum . Et apostolus Paulus, antequam sermo Dei in Africam peruenisset, in ipso capite Epistole quam scripsit ad Romanos: Per quem accepimus, inquit, gratiam et apostolatum, ad obediendum fidei, in omnibus gentibus pro nomine eius . Deinde ipse a Ierusalem in circumitu per totam Asiam usque in Illyricum Euangelium predicauit, Ecclesias constituit atque fundauit; non ipse, sed gratia Dei cum eo , sicut ipse testatur. Quid autem euidentius apparere potest, quam cum in eius Epistolis nomina etiam regionum uel ciuitatum inuenimus? Ad Romanos, ad Corinthios, ad Galatas, ad Ephesios, ad Philippenses, ad Thessalonicenses, ad Colossenses scribit [1 1Kb] . Ioannes etiam scribit ad septem Ecclesias, quas commemorat in illis partibus constitutas, in quibus etiam uniuersam Ecclesiam septenario numero intelligimus commendari, Ephesum, Smyrnam, Sardos [2 1Kb] , Philadelphiam, Laodiciam, Pergamum, Thiatyram . Quibus omnibus Ecclesiis nos hodie communicare manifestum est, sicut manifestum est uos istis Ecclesiis non communicare

3. Querimus ergo ut nobis respondere non graueris, quam causam forte noueris, qua factum est ut Christus amitteret hereditatem suam per orbem terrarum diffusam, et subito in solis Afris, nec ipsis omnibus remaneret. Etenim Ecclesia catholica est etiam in Africa, quia per omnes terras eam Deus esse uoluit et predixit. Pars autem uestra, que Donati dicitur, non est in omnibus illis locis, in quibus et Littere et sermo et facta apostolica cucurrerunt. Sed ne dicatis, non uocari Ecclesiam nostram catholicam, sed Macarianam, sicuti eam uos appellatis; nosse debes, quod facillime potest, in illis omnibus partibus, unde istas terras Euangelium Christi perfudit, nec nomen Donati sciri, nec nomen Macarii. uestra autem quia Donati pars dicitur, nec uos negare potestis, et omnibus notum est ubicumque est uestra communio. Dignare ergo rescribere nobis, ut sciamus quomodo fieri possit ut Ecclesiam suam Christus de toto orbe perdiderit, et in uobis solis habere ceperit: uestrum enim est hec ostendere; nam nobis sufficit ad causam nostram quod compleri prophetiam et Scripturas sanctas per orbem terrarum uidemus. Hoc autem ego Augustinus dictaui, quia olim uolo loqui inde tecum. uidetur enim mihi, uel propter ipsam uicinitatem, posse nos per litteras de hac re colloqui sine aliquo tumultu, adiuuante Deo, quantum ipsa necessitas postulat.



EPISTOLA L [* 1Kb]  . Augustinus Suffectanis expostulans de LX Christianorum nece, pollicensque suum illis reddendum Herculem.

Auctoribus ac principibus uel senioribus Colonie Suffectane, AUGUSTINUS episcopus.

Immanitatis uestre famosissimum scelus, et inopinata  crudelitas terram concutit, et percutit celum, ut in plateis ac delubris uestris eluceat sanguis, et resonet homicidium. Apud uos Romane sepulte sunt leges, iudiciorum rectorum calcatus est terror. Imperatorum certe nulla ueneratio nec timor. Apud uos LX numero fratrum innocens effusus est sanguis  , et si quis plures occidit, functus est laudibus, et in uestram curiam tenuit principatum. Age, nunc principalem ueniamus ad causam. Si Herculem uestrum dixeritis, porro reddemus: adsunt metalla, saxa nec desunt; accedunt marmorum genera, suppetit artificum copia. Ceterum deus uester cum diligentia sculpitur, tornatur et ornatur. Addimus et rubricam que pingit ruborem, quo possint uota uestra sacra sonare. Nam si uestrum Herculem dixeritis, collatis singulis nummis ab artifice uestro uobis emimus deum. Reddite igitur animas, quas manus uestra contorsit, et sicuti a nobis uester Hercules redhibetur, sic etiam a uobis tantorum anime reddantur.



EPISTOLA LI [* 1Kb]  . Augustinus Crispinum Calamensem Donatiane partis episcopum  urget propositis breuiter aliquod argumentis, ad ea si potest respondeat per litteras.

1. Quia humilitatem nostram uestri reprehendunt, ideo sic epistolam prenotaui; quod in tuam contumeliam fecisse uidear, si non ita mihi abs te ut rescribatur exspecto. De Carthaginensi promissione tua uel nostra instantia, quid multa commemorem? Quomodolibet ea gesserimus, transierint, ne quod restat impediant. Nunc excusatio, nisi fallor, nulla est adiuuante Domino; ambo in Numidia sumus, et nobis loco terrarum inuicem propinquamus. Rumor ad me detulit, adhuc te uelle mecum disputando experiri de questione, que nostram dirimit communionem. uide quam breuiter omnes auferantur ambages, ad hanc epistolam responde, si placet, et fortasse sufficiet, non solum nobis, sed et eis qui nos audire desiderant; aut si non sufficiet, scripta atque rescripta, donec sufficiant, repetantur. Quid enim nobis commodius poterit exhibere urbium, quas incolimus, tanta uicinitas? Ego enim statui nichil de hac re agere uobiscum, nisi per litteras, uel ne cui nostrum de memoria, quod dicitur elabatur, uel ne fraudentur talium studiosi, qui forte interesse non possunt. Soletis de preteritis rebus gestis, que uultis, falsa iactare, forte non mentiendi studio, sed errore. Proinde, si placet, de presentibus illa metiamur. Procul dubio te non fugit prioris populi temporibus et idololatrie sacrilegium fuisse commissum, et a rege contemptore librum propheticum incensum ; quo utroque crimine schismatis malum non puniretur atrocius, nisi  grauius penderetur. Profecto enim recordaris quemadmodum schismatis auctores uiuos dehiscens terra sorbuerit, et eos qui consenserant, celo irruens ignis absumpserit . Sic nec fabricatum et adoratum idolum, nec sacer Liber exustus meruit uindicari.

2. Cur ergo, qui soletis nobis obiicere, non solum in nostris non probata, sed potius in uestris probata crimina eorum qui formidine persecutionis impulsi dominicos libros concremandos ignibus tradiderunt, uos eos quos pro scelere schismatis, plenarii concilii uestri  ueridico, sicut ibi scriptum est, ore damnastis, in eodem ipso episcopatu recepistis in quo damnastis; Felicianum dico Mustitanum, et Pretextatum Assuritanum? Neque enim, sicut ignorantibus dicitis, ex eo numero fuerunt isti, quibus uestrum concilium diem prorogauerat et prefixerat, intra quem nisi ad uestram communionem remeauissent, eadem sententia tenerentur; sed de illo numero isti fuerunt, quos eo die sine dilatione damnastis, quo illis dilationem dedistis. Probabo, si negaueris: concilium uestrum loquitur; proconsularia Gesta habemus in manibus, quibus id non semel allegastis. Aliam ergo defensionem para, si potes, ne dum negas quod conuincam, moras faciamus. Felicianus igitur et Pretextatus si innocentes erant, quare sic damnati sunt? Si scelerati, quare sic recepti sunt? Si probaueris innocentes, cur non credamus a multo paucioribus maioribus uestris falso crimine traditionis innocentes potuisse damnari, si a trecentis decem successoribus eorum, ubi etiam pro magno scriptum est, plenarii concilii ore ueridico, in falso crimine schismatis innocentes damnari potuerunt? Si autem probaueris recte fuisse damnatos, que restat defensio cur in eodem episcopatu recepti sint, nisi ut exaggerans utilitatem salubritatemque pacis, ostendas etiam ista pro unitatis uinculo toleranda? Quod utinam non oris, sed cordis uiribus ageres! profecto perspiceres quam nullis calumniis per orbem terrarum esset uiolanda pax Christi, si licet in Africa etiam in sacrilego schismate damnatos, in eodem ipso episcopatu recipi pro pace Donati.

3. Item soletis nobis obiicere quod uos per potestates terrenas persequamur. Qua in re non disputo, uel quid uos pro immanitate tanti sacrilegii mereamini, uel quantum nos christiana temperet mansuetudo; illud dico: si hoc crimen est, cur eosdem Maximianistas per iudices ab eis imperatoribus missos, quos per Euangelium genuit nostra communio, grauiter insectati, de basilicis quas tenebant, in quibus eos inuenit ipsa conscissio, et controuersiarum strepitu et  iussionum potentatu et auxiliorum impetu perturbastis? In qua conflictatione que passi sint per loca singula, recentia rerum uestigia contestantur; que iussa sint charte indicant, que facta sint terre clamant, in quibus etiam Optati  illius tribuni uestri sancta memoria predicatur.

4. Item dicere soletis quod nos Christi baptismum non habeamus, et preter uestram communionem nusquam sit. Possem hinc uberius aliquanto disserere. Sed contra uos iam nichil opus est, qui cum Feliciano et Pretextato etiam Maximianistarum baptismum recepistis. Quotquot enim baptizauerunt quando Maximiano communicabant, cum etiam ipsos nominatim, id est Felicianum et Pretextatum de basilicis eorum, sicut gesta testantur, diuturno conflictu iudiciorum expellere conaremini; quotquot ergo eo tempore baptizauerunt, nunc secum et uobiscum habent, non solum per egritudinum pericula, sed etiam per solemnitates Paschales in tot ecclesiis ad suas ciuitates pertinentibus, et in ipsis tam magnis ciuitatibus foris in scelere schismatis baptizatos, quorum nulli Baptisma repetitum est. Atque utinam probare possetis, eos quos foris in scelere schismatis Felicianus et Pretextatus tanquam inaniter baptizauerant, ab eis receptis intus quasi utiliter denuo baptizatos. Si enim rursus baptizandi erant isti, rursus ordinandi erant illi. Amiserant enim episcopatum recedentes a uobis, si extra communionem uestram baptizare non poterant. Nam si discedentes episcopatum non amiserant, baptizare utique poterant. Si autem amiserant, ergo ut eis quod amiserant redderetur, redeuntes ordinari debebant. Sed noli timere: sicut certum est cum eodem illos episcopatu cum quo exierant remeasse, ita certum est omnes quos in Maximiani schismate baptizarunt, sine ulla Baptismi repetitione secum uestre communioni reconciliasse.

5. Quibus igitur sufficimus lacrymis plangere recipi baptismum Maximianistarum, et exsufflari Baptismum orbis terrarum? Siue auditos siue inauditos, siue iuste siue iniuste damnastis Felicianum, damnastis Pretextatum; dic mihi: quem Corinthiorum episcopum audiuit, aut damnauit aliquis uestrum? quem Galatarum, quem Ephesiorum, quem Colossensium, Philippensium, Thessalonicensium, ceterarumque omnium ciuitatum, de quibus dictum est: Adorabunt in conspectu eius uniuerse patrie gentium?  Ergo istorum baptismus acceptatur, et illorum exsufflatur; qui nec istorum est nec illorum, sed illius de quo dictum est: Hic est qui baptizat . Sed non hinc ago; ad illa que presto sunt, aduerte, ea que oculos etiam cecos feriunt, intuere: damnati habent baptismum; et inauditi non habent! Nominatim in scelere schismatis expressi et eiecti habent; et ignoti, longe peregrini, nunquam accusati, nunquam iudicati non habent! Qui de precisa parte Africe rursus precisi sunt, habent; et unde ipsum Euangelium in Africam uenit non habent! Quid pluribus onero?  ad ista responde. Attende sacrilegium schismatis uestro concilio Maximianistis exaggeratum; attende persecutiones per iudiciarias potestates, quas eis irrogastis; attende baptismum eorum, quem cum eis quos damnastis recepistis; et responde, si potes, utrum habeatis aliquid unde iniiciatis nebulas imperitis, cur ab orbe terrarum longe maiore scelere schismatis separemini, quam quod in Maximianistis uos damnasse gloriamini. Pax Christi uincat in corde tuo. [1 1Kb] .



EPISTOLA LII [* 1Kb]  . Augustinus Seuerino consanguineo suo donatiste, ut deserat schisma scelestum et impudens.

Domino multum desiderabili et ualde carissimo fratri SEuERINO, AUGUSTINUS.

1. Litteras Fraternitatis tue etsi ualde sero, etsi preter quod speraueram, tamen letus accepi, maximeque ampliori gaudio perfusus sum, cum cognouissem hominem uestrum hac ipsa sola causa uenisse Hipponem, ut ad me litteras tue Fraternitatis afferret. Cogitaui enim non sine causa hoc exortum esse in animo tuo ut recoleres consanguinitatem nostram; nisi quia fortasse perspicis, sicut noui non leue pondus prudentie tue, quam sit dolendum, ut qui secundum carnem fratres sumus, in Christi corpore non una societate uiuamus, presertim quia facile tibi est attendere et uidere ciuitatem super montem constitutam, de qua Dominus ait in Euangelio quod abscondi non possit . Ipsa est enim Ecclesia catholica: unde grece appellatur, quod per totum orbem terrarum diffunditur. Hanc ignorare nulli licet; ideo secundum uerbum Domini nostri Iesu Christi, abscondi non potest.

2. Pars autem Donati in solis Afris calumniatur orbi terrarum, et non considerat ea sterilitate, qua fructus pacis et caritatis noluit afferre, ab illa radice Orientalium Ecclesiarum se esse precisam, unde Euangelium in Africam uenit: unde terra si eis afferatur, adorant; fidelis autem si inde ueniat, exsufflant etiam et rebaptizant. Hoc enim etiam predixit Filius Dei, qui ueritas est, se esse uitem, suos autem filios esse sarmenta, et Patrem suum agricolam: Sarmentum, inquit, quod in me non dat fructum, Pater meus tollet illud; sarmentum autem quod in me dat fructum, purgat illud, ut maiorem fructum afferat . Non ergo mirum est, si de illa uite que creuit et omnes terras impleuit, precisi sunt illi qui fructum caritatis afferre noluerunt.

3. Qui si uera crimina obiecissent collegis suis, maiores eorum quando schisma fecerunt, ipsi obtinuissent causam suam apud Ecclesiam transmarinam, unde ad istas partes christiane fidei manauit auctoritas, ut illi essent foris quibus eadem crimina obiiciebant.  Nunc autem cum illi inueniantur intus communicare Ecclesiis apostolicis, quarum nomina in Libris sanctis habent et recitant, isti autem foris positi et ab illa communione separati sint, quis non intelligat eos habuisse causam bonam, qui eam apud medios iudices obtinere potuerunt? Aut si causam bonam habebant, et eam transmarinis Ecclesiis probare non potuerunt, quid illos lesit orbis terrarum, ubi episcopi collegas suos, qui apud eos obiectis criminibus conuicti non erant, temere damnare non possent? Itaque innocentes rebaptizantur, et Christus in innocentibus exsufflatur. Si autem iidem Donatiste Afrorum collegarum suorum uera crimina nouerant, et neglexerunt ea demonstrare et probare transmarinis Ecclesiis, ipsi se ab unitate Christi sceleratissimo schismate preciderunt, non habent quod excusent, et uos nostis; maxime quia tam multi scelerati apud eos emerserunt, et tolerauerunt illos per tot annos, ne partem Donati conscinderent, et non dubitauerunt illo tempore falsas suspiciones suas obiicientes, pacem Christi unitatemque disrumpere, et uos uidetis.

4. Sed nescio que carnalis consuetudo, frater Seuerine, ibi uos tenet; et olim doleo, olim gemo, maxime prudentiam tuam cogitans, et olim te uidere desidero, ut de hac re tecum loquerer. Quid enim prodest uel salus uel consanguinitas temporalis, si eternam Christi hereditatem salutemque perpetuam in nostra cognatione contemnimus? Hec me interim scripsisse suffecerit, que duris cordibus ualde pauca sunt et prope nulla; animo autem tuo quem bene noui, ualde multa sunt et ualde magna. Non enim mea sunt, qui nichil sum, nisi quod exspecto misericordiam Dei; sed ipsius Dei omnipotentis, quem quisquis in hoc seculo comtempserit patrem, inueniet in futuro iudicem.





EPISTOLA LIII [* 1Kb]  . Confutatur epistola presbyteri cuiusdam donatiste qui Generosum catholicum Constantinensem seducere moliebatur, simulans ab angelo se monitum ut ipsum ad Donatistarum partes adduceret.

Dilectissimo et honorabili fratri GENEROSO, FORTUNATUS, ALYPIUS et AUGUSTINUS, in Domino salutem.



CAPUT PRIMUM.

1. Quoniam nobis notam esse uoluisti epistolam quam ad te Donatistarum presbyter dedit, quanquam eam tu quoque catholico animo deriseris: tamen ut ei potius si non desperate desipit, consulas, hec ad eum rescripta petimus perferas. Ille enim ordinem Christianitatis ciuitatis uestre tibi ut insinuaret, iussisse sibi angelum scripsit, cum tu teneas Christianitatem, non ciuitatis tue tantum, nec tantum Africe uel Afrorum, sed totius orbis terre, que annuntiata est et annuntiatur omnibus gentibus. Unde illis parum est, quod precisos esse non pudet, nec sibi subueniunt, ut cum possunt, redeant ad radicem, nisi etiam secum alios precidere, et sicut ligna arida  in ignem destinare conentur. Quapropter si tibi ipsi angelus astitisset, quem sibi ille propter te astitisse, quantum arbitramur, astuta uanitate confingit, et hec ipsa tibi dixisset, que iste mandato illius tibi se insinuare dicit, oporteret te apostolice sententie memorem fieri, qui ait: Licet si nos, aut angelus de celo uobis euangelizauerit, preter id quod euangelizauimus uobis, anathema sit . Euangelizatum est enim tibi per uocem ipsius Domini Iesu Christi, quod omnibus gentibus annuntiabitur Euangelium eius, et tunc finis erit . Euangelizatum tibi est per propheticas et apostolicas Litteras, quod Abrahe dicte sunt promissiones et semini eius quod est Christus , cum ei diceret Deus: In semine tuo benedicentur omnes gentes . Has ergo promissiones tenenti, si tibi angelus de celo diceret, Dimitte Christianitatem orbis terre, et tene partis [1 1Kb] Donati, cuius ordo tibi exponitur in epistola episcopi tue ciuitatis, anathema esse deberet; quia te a toto precidere, et in partem contrudere conaretur, et alienare a promissis Dei.

2. Si enim ordo episcoporum sibi succedentium considerandus est, quanto certius et uere salubriter ab ipso Petro numeramus, cui totius Ecclesie figuram gerenti Dominus ait: Super hanc petram edificabo Ecclesiam meam, et porte inferorum non uincent eam . Petro enim successit Linus; Lino, Clemens [2 1Kb] ; Clementi, Anacletus; Anacleto, Euaristus; Euaristo, Alexander; Alexandro, Sixtus; Sixto, Telesphorus; Telesphoro, Iginus; Igino, Anicetus; Aniceto, Pius; Pio, Soter, Soteri, Eleutherius; Eleutherio, uictor; uictori, Zephirinus; Zephirino, Calixtus: Calixto, Urbanus; Urbano, Pontianus; Pontiano, Antherus; Anthero, Fabianus; Fabiano, Cornelius; Cornelio, Lucius; Lucio, Stephanus; Stephano, Xystus; Xysto, Dionysius; Dionysio, Felix; Felici, Eutychianus; Eutychiano, Gaius; Gaio, Marcellinus; Marcellino, Marcellus; Marcello, Eusebius; Eusebio, Miltiades; Miltiadi, Syluester; Syluestro, Marcus; Marco, Iulius; Iulio, Liberius; Liberio, Damasus; Damaso, Siricius; Siricio, Anastasius. In hoc ordine successionis nullus donatista episcopus inuenitur. Sed ex transuerso ex Africa ordinatum miserunt, qui paucis presidens Afris in urbe Roma Montensium uel Cutzupitarum uocabulum propagauit  .

 3. In illum autem ordinem episcoporum qui ducitur ab ipso Petro usque ad Anastasium, qui nunc eamdem cathedram sedet, etiamsi quisquam traditor per illa tempora subrepsisset, nichil preiudicaret Ecclesie et innocentibus christianis, quibus Dominus prouidens, ait de prepositis malis: Que dicunt, facite; que autem faciant, facere nolite: dicunt enim, et non faciunt . Ut certa sit spes fidelis [1 1Kb] , que non in homine, sed in Domino collocata, nunquam tempestate sacrilegi schismatis dissipetur; sicut isti dissipati sunt, qui legunt in codicibus sanctis Ecclesias quibus Apostoli scripserunt, et nullum in eis habent episcopum. Quid autem peruersius et insanius, quam lectoribus easdem Epistolas legentibus dicere, Pax tecum, et ab earum Ecclesiarum pace separari, quibus ipse Epistole scripte sunt?



CAPUT II.

4. Tamen ne sibi etiam de Constantinensi, hoc est ciuitatis uestre episcoporum ordine blandintur, recita illi Gesta apud Munatium Felicem Flaminem perpetuum curatorem [2 1Kb] tunc eiusdem ciuitatis uestre, Diocletiano octauum, et Maximiano septimum consulibus, undecimo calendas iunias, quibus liquido constitit ita Paulum episcopum tradidisse, ut Syluanus tunc eius subdiaconus fuerit, et cum illo tradiderit proferens instrumenta dominica, etiam que diligenter fuerant occultata, capitulatam argenteam, et lucernam argenteam, ita ut ei diceret uictor quidam: Mortuus fueras, si non illas inuenisses. Hunc iste Syluanum; manifestissimum traditorem, pro magno commemorat in epistola quam tibi scribit [3 1Kb] , a Secundo Tigisitano prime sedis episcopo episcopum tunc ordinatum. Quiescat ergo superba eorum lingua, et cognoscat crimina sua, ne delirans loquatur aliena. Recita illi etiam, si uoluerit, Gesta ecclesiastica eiusdem Secundi Tigisitani in domo Urbani Donati [4 1Kb] habita, ubi confessos traditores iudici Deo dimisit, Donatum Masculitanum, Marinum ab Aquis Tibilitanis, Donatum Calamensem, cum quibus confessis traditoribus memoratum traditorem Siluanum eis ordinauit episcopum. Recita illi Gesta apud Zenophilum consularem, ubi Nundinarius quidam diaconus iratus Siluano, quod ab eo fuerit excommunicatus, hec omnia iudiciis prodidit, que certis documentis et responsionibus testium, et recitatione Gestorum et multarum epistolarum, luce clarius constiterunt.

 5. Multa sunt alia que illi recites, si non contentiose agere, sed prudenter audire uoluerit: preces Donatistarum ad Constantinum, ut propter ipsam causam inter Afros episcopos dirimendam iudices ex Gallia episcopos mitteret. Litteras etiam eiusdem imperatoris, ubi episcopos misit ad urbem Romam. Gesta quoque in urbe Roma, ubi ab episcopis quos ille miserat, causa cognita atque discussa est. Itemque alias litteras, ubi declarat memoratus imperator eos apud se de collegarum suorum iudicio, id est episcoporum quos ad urbem Romam miserat, fuisse conquestos; ubi etiam alios episcopos uoluit apud Arelatum iudicare; ubi isti et ab ipsorum iudicio ad eumdem Imperatorem appellauerunt; ubi postremo causam inter partes ipse cognouit; ubi eos uehementissime detestatur innocentia Ceciliani fuisse superatos. Que si uoluerit, audiet, et tacebit, et desinet insidiari ueritati.



CAPUT III.

6. Quanquam nos non tam de istis documentis presumamus, quam de Scripturis sanctis, ubi hereditas Christi usque ad terminos terre promissa est in omnibus gentibus: unde isti nefario schismate separati, iactant crimina in paleam messis dominice; que necesse est usque ad finem permixta toleretur, donec ultimo iudicio tota area uentiletur. Unde manifestum est ista crimina seu uera seu falsa non pertinere ad frumenta dominica, que per totum agrum, id est istum mundum usque in finem seculi oportet crescere, sicut non falsus angelus in huius errore, sed Dominus in Euangelio loquitur . Ideoque in christianos innocentes, qui per totum orbem malis christianis tanquam palee sue uel zizaniis permixti sunt, multa falsa crimina et uana iactantibus his miseris Donatistis merito Deus reddidit, ut Maximianistas apud Carthaginem schismaticos suos Primiani damnatores, extra Primianum baptizatores, post Primianum rebaptizatores uniuersali concilio suo damnarent: ut ex eorum numero post non paruum tempus quosdam in honoribus episcopatus sui, Felicianum Mustitanum et Pretextatum Assuritanum cogente Optato Gildoniano  susciperent, cum omnibus quos damnati extra baptizauerant. Quod si ab eis, quos ore proprio tanquam sceleratos et sacrilegos damnauerunt, et quos illis primis schismaticis, quos uiuos terra obruit , compararunt, non maculantur, cum eis rursus in honore suo receptis communicant; euigilent aliquando, cogitent quanta cecitate et quanta insania dicant orbem terrarum ignotis Afrorum criminibus esse maculatum, et hereditatem Christi, que promissa exhibita est in omnibus gentibus, peccatis Afrorum per contagionem communicationis fuisse deletam,  quando se nolunt deletos et maculatos uideri, dum eis communicant, quorum crimina cognita iudicarunt.

7. Quapropter cum Paulus apostolus iterum dicat quia ipse satanas transfigurat se in angelum lucis, unde non esse mirum si ministri eius transfigurant se sicut ministros iustitie ; si uere iste aliquem angelum uidit erroris nuntium, et de unitate catholica Christianos separare cupientem, ipse passus est angelum satane transfigurantem se uelut angelum lucis. Si autem mentitur, et nichil tale uidit, ipse est minister satane, transfigurans se uelut ministrum iustitie. Et tamen ista omnia considerans, si nimium peruersus et pertinax esse noluerit, poterit ab omni uel aliena uel sua seductione liberari. Nos enim per occasionem tuam sine aliquo odio conuenimus, hoc circa eum seruantes quod Apostolus dicit: Seruum autem Domini litigare non oportet, sed mitem esse ad omnes, docibilem, patientem, in modestia corripientem diuersa sentientes; ne forte det illis Deus penitentiam ad cognoscendam ueritatem, et resipiscant de diaboli laqueis, captiuati ab ipso in ipsius uoluntatem . Si ergo aliquid aspere diximus, non ad amaritudinem dissensionis, sed ad correctionem dilectionis ualere cognoscat. Incolumis uiuas in Christo, dilectissime et honorabilis frater.





DE DUABUS EPISTOLIS PROXIME SEQUENTIBUS. 

Libri duo quorum est titulus »Ad inquisitiones Ianuarii,« multa de Sacramentis continent disputata, siue que uniuersaliter, siue que partiliter, id est non pereque in omnibus locis obseruat Ecclesia, nec tamen commemorari omnia potuerunt, sed satis ad inquisita responsum est: quorum librorum prior, epistola est, habet quippe in capite quis ad quem scribat; sed ideo inter libros annumeratur hoc opus, quoniam sequens qui nomina nostra non habet, multo est prolixior, et in eo multo plura tractantur. In primo igitur quod de manna dixi, »quia unicuique secundum propriam uoluntatem in ore sapiebat,« non mihi occurrit unde possit probari, nisi ex libro Sapientie , quem Iudei non recipiunt in auctoritatem canonicam; quod tamen fidelibus potuit prouenire, non illis aduersus Deum murmuratoribus, qui profecto alias escas non desiderarent, si hoc eis saperet manna quod uellen Hoc opus sic incipit: »Ad ea que me interrogasti.«



AD INQUISITIONES IANUARII LIBER PRIMUS, SEU EPISTOLA LIu [* 1Kb]  . Augustinus Ianuario respondet, docens quid agendum sit in iis in quibus regionum aut Ecclesiarum consuetudines uariant, et in quibus consentiunt; puta de Sacramentis, festis diebus, ieiunio et Eucaristia.

 Dilectissimo filio IANUARIO [1 1Kb] , AUGUSTINUS, in Domino salutem.



CAPUT PRIMUM.

1. Ad ea que me interrogasti, mallem prius nosse quid interrogatus ipse responderes; ita enim uel approbando uel emendando responsiones tuas multo breuius possem respondere, et te facillime aut confirmare, aut corrigere [2 1Kb] . Hoc quidem, ut dixi, mallem. Sed tamen ut nunc responderem, malui longiorem facere sermonem, quam dilationem. Primo itaque tenere te uolo, quod est huius disputationis caput, Dominum nostrum Iesum Christum, sicut ipse in Euangelio loquitur, leni iugo suo nos subdidisse et sarcine leui : unde Sacramentis numero paucissimis, obseruatione facillimis, significatione prestantissimis, societatem noui populi colligauit, sicuti est Baptismus Trinitatis nomine consecratus, communicatio corporis et sanguinis ipsius, et si quid aliud in Scripturis canonicis commendatur, exceptis iis que seruitutem populi ueteris pro congruentia cordis illorum et prophetici temporis onerabant, que et in quinque libris Moysi leguntur. Illa autem que non scripta, sed tradita custodimus, que quidem toto terrarum orbe seruantur, datur intelligi uel ab ipsis Apostolis, uel plenariis conciliis, quorum est in Ecclesia saluberrima auctoritas, commendata atque statuta retineri, sicuti quod Domini passio et resurrectio et ascensio in celum, et aduentus de celo Spiritus sancti, anniuersaria solemnitate celebrantur, et si quid aliud tale occurrit quod seruatur ab uniuersa, quacumque se diffundit, Ecclesia.



CAPUT II.

2. Alia uero que per loca terrarum regionesque uariantur, sicuti est quod alii ieiunant sabbato, alii non; alii quotidie communicant corpori et sanguini Domini, alii certis diebus accipiunt; alibi nullus dies pretermittitur, quo non offeratur, alibi sabbato tantum et dominico, alibi tantum dominico: et si quid aliud huiusmodi animaduerti potest, totum hoc genus rerum liberas habet obseruationes; nec disciplina ulla est in his melior graui prudentique christiano, quam ut eo modo agat quo agere uiderit Ecclesiam ad quam forte deuenerit. Quod enim neque contra fidem, neque contra bonos mores esse conuincitur [3 1Kb] , indifferenter est habendum, et propter eorum inter quos uiuitur societatem seruandum est.

3. Credo te aliquando ex me audisse, sed tamen etiam nunc commemoro. Mater mea Mediolanum me consecuta, inuenit Ecclesiam sabbato non ieiunantem; ceperat perturbari et fluctuare quid ageret: cum ego talia non curabam, sed propter ipsam consului de hac re beatissime memorie uirum Ambrosium; respondit mihi nichil se docere me posse, nisi quod ipse faceret, quia si melius nosset, id potius obseruaret. Cumque ego putassem, nulla reddita ratione, auctoritate sola sua nos uoluisse admonere ne  sabbato ieiunaremus, subsecutus est, et ait mihi: Cum Romam uenio, ieiuno sabbato; cum hic sum, non ieiuno. Sic etiam tu, ad quam forte Ecclesiam ueneris, eius morem serua, si cuiquam non uis esse scandalo, nec quemquam tibi. Hoc cum matri renuntiassem, libenter amplexa est. Ego uero de hac sententia etiam atque etiam cogitans, ita semper habui, tanquam eam celesti oraculo acceperim. Sensi enim sepe dolens et gemens multas infirmorum perturbationes fieri, per quorumdam fratrum contentiosam obstinationem, uel superstitiosam timiditatem, qui in rebus huiusmodi, que neque Scripture sancte auctoritate, neque uniuersalis Ecclesie traditione, neque uite corrigende utilitate, ad certum possunt terminum peruenire ; tam litigiosas excitant questiones, ut nisi quod ipsi faciunt, nichil rectum existiment.



CAPUT III.

4. Dixerit aliquis non quotidie accipiendam Eucaristiam: quesieris quare. Quoniam, inquit, eligendi sunt dies quibus purius homo continentiusque uiuit [2 1Kb] , quo ad tantum Sacramentum dignus accedat: Qui enim manducauerit indigne, iudicium sibi manducat et bibit . Alius contra: Imo, inquit, si tanta est plaga peccati atque impetus morbi, ut medicamenta talia differenda sint, auctoritate antistitis debet quisque ab altario remoueri ad agendam penitentiam, et eadem auctoritate reconciliari. Hoc est enim indigne accipere, si eo tempore accipiat quo debet agere penitentiam; non ut arbitrio suo, cum libet, uel auferat se communioni uel reddat. Ceterum peccata si tanta non sunt, ut excommunicandus quisque [3 1Kb] iudicetur, non se debet a quotidiana medicina Dominici corporis separare. Rectius inter eos fortasse quispiam dirimit litem, qui monet ut precipue in Christi pace permaneant: faciat autem unusquisque quod secundum fidem suam pie credit esse faciendum. Neuter enim eorum exhonorat corpus et sanguinem Domini, sed saluberrimum Sacramentum certatim honorare contendunt. Neque enim litigauerunt inter se, aut quisquam eorum se alteri preposuit, Zacheus et ille Centurio, cum alter eorum gaudens in domum suam susceperit Dominum , alter dixerit, Non sum dignus ut intres sub tectum meum : ambo Saluatorem honorificantes diuerso et quasi contrario modo; ambo peccatis miseri, ambo misericordiam consecuti. ualet etiam ad hanc similitudinem quod in primo populo unicuique manna secundum propriam uoluntatem in ore sapiebat  , sic uniuscuiusque in corde christiani Sacramentum illud, quo subiugatus est mundus  [1 1Kb] . Nam et ille honorando non audet quotidie sumere, et ille honorando non audet ullo die pretermittere. Contemptum solum non uult cibus iste, sicut nec manna fastidium. Inde enim et Apostolus indigne dicit acceptum ab eis, qui hoc non discernebant a ceteris cibis ueneratione singulariter debita: continuo quippe cum dixisset, Iudicium sibi manducat et bibit, addidit ut diceret, non diiudicans corpus Domini ; quod satis toto ipso loco in Epistola ad Corinthios prima, si diligenter attendatur, apparet.



CAPUT Iu.

5. Sit aliquis peregrinus in eo forte loco, ubi perseuerantes in obseruatione Quadragesime, nec quinta sabbati lauant [2 1Kb] , relaxantue ieiunium: Non, inquit, hodie ieiunabo. Queritur causa: Quia non fit, inquit, in patria mea. Quid aliud ille, nisi consuetudinem suam consuetudini alterius preponere conatur? Non enim mihi de Libro Dei hoc recitaturus est, aut uniuerse quacumque dilatatur Ecclesie plena uoce certabit, aut ostendet istum contra fidem facere, se autem secundum fidem, moresque hinc optimos aut illum uiolare, aut se custodire conuincet. uiolant sane quietem et pacem suam de superflua questione rixando. Mallem tamen in rebus huiusmodi, ut et ille in huius, et hic in illius patria, ab eo quod ceteri faciunt non abhorreret. Si uero etiam in aliena patria cum peregrinaretur, ubi maior et frequentior et feruentior est populus Dei, uidit, uerbi gratia, bis offerri quinta sabbati hebdomade ultime Quadragesime, et mane et ad uesperam, ueniensque in patriam suam, ubi in fine diei mos est offerri, male atque illicite fieri contendat, quoniam alibi aliter ipse uiderit, puerilis est iste sensus, cauendus in nobis, tolerandus in aliis [3 1Kb] , corrigendus in nostris.



CAPUT u.

6. Prima ergo inquisitio tua, quam in commonitorio posuisti, ex quo trium istorum generum sit, attende. Queris enim his uerbis: Quid per quintam feriam ultime hebdomadis Quadragesime fieri debeat? an offerendum sit mane, et rursus post cenam, propter illud quod dictum est, »Similiter postquam cenatum est?«  an ieiunandum, et post cenam tantummodo offerendum? an etiam ieiunandum, et post oblationem, sicut facere solemus, cenandum? Ad hec itaque ita respondeo, ut quid horum sit faciendum, si diuine Scripture prescribit auctoritas, non sit dubitandum quin ita facere debeamus ut legimus, ut iam non quomodo faciendum, sed quomodo Sacramentum intelligendum sit, disputemus. Similiter etiam si quid horum tota per orbem frequentat Ecclesianam et hinc quin ita faciendum sit, disputare insolentissime insanie est. Sed neque hoc, neque illud  inest in eo quod tu queris. Restat igitur ut de illo tertio genere sit, quod per loca regionesque uariatur. Faciat ergo quisque quod in ea Ecclesia in quam uenit, inuenerit. Non enim quidquam corum contra fidem fit, aut contra mores, hinc uel inde meliores. His enim causis, id est aut propter fidem, aut propter mores, uel emendari oportet quod perperam fiebat, uel institui quod non fiebat. Ipsa quippe mutatio consuetudinis, etiam que adiuuat utilitate, nouitate perturbat. Quapropter que utilis non est, perturbatione infructuosa consequenter noxia est.

7. Nec ideo putari debet institutum esse multis locis, ut illo die post refectionem offeratur, quia scriptum est: Identidem et calicem post cenam dicens, etc. Ipsam enim potuit appellare cenam, qua iam corpus acceperant, ut deinde calicem acciperent. Apostolus namque alibi dicit, Conuenientibus ergo uobis in unum, non est dominicam cenam manducare , hanc ipsam acceptionem Eucaristie dominicam cenam uocans.



CAPUT uI.

Illud magis mouere potuit homines, utrum iam refecti die illa uel offerrent uel sumerent Eucaristiam, quod in Euangelio dicitur, Cum autem illi manducarent, accepit iehsu panem et benedixit; cum etiam superius dixisset: Cum sero autem factum esset, recumbebat cum duodecim, et manducantibus eis dixit, Quoniam unus ex uobis tradet me . Postea enim tradidit Sacramentum. Et liquido apparet, quando primum acceperunt discipuli corpus et sanguinem Domini, non eos accepisse ieiunos.

8. Numquid tamen propterea calumniandum est uniuerse Ecclesie quod a ieiunis semper accipitur? Ex hoc enim placuit Spiritui sancto, ut in honorem tanti Sacramenti in os Christiani prius Dominicum corpus intraret, quam ceteri [1 1Kb] cibi: nam ideo per uniuersum orbem mos iste seruatur. Neque enim quia post cibos dedit Dominus, propterea pransi aut cenati fratres ad illud Sacramentum accipiendum conuenire debent, aut sicut faciebant quos Apostolus arguit et emendat, mensis suis ista miscere. Namque Saluator quo uehementius commendaret mysterii illius altitudinem, ultimum hoc uoluit altius infigere cordibus et memorie discipulorum, a quibus ad passionem digressurus erat. Et ideo non precepit quo deinceps ordine sumeretur, ut Apostolis, per quos Ecclesias dispositurus erat, seruaret hunc locum. Nam si hoc ille monuisset, ut post cibos alios semper acciperetur, credo quod eum morem nemo uariasset. Cum uero ait Apostolus de hoc Sacramento loquens, Propter quod, fratres, cum conuenitis ad manducandum, inuicem exspectate. Si quis esurit, domi manducet, ut non ad iudicium conueniatis; statim subtexuit: Cetera autem cum uenero, ordinabo . Unde intelligi datur  ab ipso ordinatum esse quod nulla morum diuersitate uariatur.



CAPUT uII.


9. Sed nonnullos probabilis quedam ratio delectauit, ut uno certo die per annum, quo ipsam cenam Dominus dedit, tanquam ad insigniorem commemorationem post cibos offerri et accipi liceat corpus et sanguinem Domini. Honestius autem arbitror ea hora fieri, ut qui etiam ieiunauerit, post [1 1Kb] refectionem que hora nona fit, ad oblationem possit occurrere. Quapropter neminem cogimus ante dominicam illam cenam prandere [2 1Kb] , sed nulli etiam contradicere audemus. Hoc tamen non arbitror institutum, nisi quia plures et prope omnes in plerisque locis eo die lauare consueuerunt. Et quia nonnulli etiam ieiunium custodiunt, mane offertur propter prandentes, quia ieiunia simul et lauacra tolerare non possunt; ad uesperam uero propter ieiunantes.

10. Si autem queris, cur etiam lauandi mos ortus sit: nichil mihi de hac re cogitanti probabilius occurrit, nisi quia baptizandorum corpora per obseruationem Quadragesime sordidata, cum offensione sensus ad fontem tractarentur, nisi aliqua die lauarentur. Istum autem diem potius ad hoc electum, quo cena dominica anniuersarie celebratur. Et quia concessum est hoc Baptismum accepturis, multi cum his lauare uoluerunt, ieiuniumque relaxare. His ut potui disputatis, moneo, ut ea que prelocutus sum serues quantum potes, ut decet Ecclesie prudentem ac pacificum filium. Alia que interrogasti, si Dominus uoluerit, alio tempore expediam.



AD INQUISITIONES IANUARII LIBER SECUNDUS, SEU EPISTOLA Lu  . De ritibus Ecclesie, uel iis quos negligi nefas est, uel us qui tollendi sunt, si citra maius incommodum liceat. Sabbati mysterium, etc. Quadragesime ieiunium. Lotio pedum. De uariis consuetudinibus. Cantus Ecclesie, etc.



CAPUT PRIMUM.

1. Lectis litteris tuis, ubi me commonuisti ut debitum redderem de residuis enodandis questionibus, quas iam longe ante quesiueras, gratissimum mihi atque carissimum desiderium studii tui amplius differri, tolerare non potui; et quamuis in mediis aceruis occupationum mearum, hanc feci precipuam, ut ad ea que interrogasti responderem tibi. Diutius autem de tua epistola disputare nolo, ne hoc ipsum me impediat iam tandem neddere quod debeo.

2. Queris que causa sit, cur anniuersarius dies celebrande dominice passionis, non ad eumdem redeat anni diem, sicut dies qua traditur natus: et deinde subiungis, si hoc fit propter sabbatum et lunam, quid sibi uelit in hac re obseruatio sabbati et lune. Hic primum  oportet noueris diem Natalem Domini non in sacramento celebrari, sed tantum in memoriam reuocari quod natus sit, ac per hoc nichil opus erat, nisi reuolutum anni diem, quo ipsa res acta est, festa deuotione signari. Sacramentum est autem in aliqua celebratione, cum rei geste commemoratio ita fit, ut aliquid etiam significari intelligatur, quod sancte accipiendum est. Eo itaque modo agimus Pascha, ut non solum in memoriam quod gestum est reuocemus, id est quod mortuus est Christus et resurrexit, sed etiam cetera que circa ea attestantur, ad sacramenti significationem non omittamus [1 1Kb] . Quia enim, sicut dicit Apostolus, Mortuus est propter delicta nostra, et resurrexit propter iustificationem nostram ; transitus quidam de morte ad uitam in illa passione Domini et resurrectione sacratus est. Nam etiam uocabulum ipsum quod Pascha dicitur, non grecum, sicut uulgo uideri solet  , sed hebreum esse dicunt qui linguam utramque nouerunt. Neque enim a passione, quoniam grece dicitur pati, sed ab eo quod transitur, ut dixi, de morte ad uitam, hebreo uerbo res appellata est: in quo eloquio Pascha transitus dicitur, sicut perhibent qui hoc sciunt. Quod uoluit et ipse Dominus tangere cum dicit: Qui credit in me, transiet [2 1Kb] de morte ad uitam . Et maxime idem euangelista hoc exprimere uoluisse intelligitur, cum de celebraturo Domino Pascha cum discipulis suis, ubi cenam eis mysticam dedit, Cum uidisset, inquit, iehsu quia uenit eius hora ut transiret de mundo ad Patrem . Transitus ergo de hac uita mortali in aliam uitam immortalem, hoc est enim de morte ad uitam, in passione et in resurrectione Domini commendatur.



CAPUT II.

3. Hic transitus a nobis modo agitur per fidem, que nobis est in remissionem peccatorum, in spem uite eterne, diligentibus Deum et proximum; quia fides per dilectionem operatur , et iustus ex fide uiuit . Spes autem que uidetur, non est spes: quod enim uidet quis, quid sperat? Si autem quod non uidemus speramus, per patientiam exspectamus : secundum hanc fidem, et spem, et dilectionem, qua cepimus esse sub gratia, iam commortui sumus cum Christo, et consepulti illi per baptismum in mortem , sicut dicit Apostolus: Quia et uetus homo noster simul crucifixus est cum illo; et resurreximus cum illo : quia simul nos excitauit, et simul sedere fecit in celestibus. Unde est et illa exhortatio: Si autem resurrexistis cum Christo, que sursum sunt querite, ubi Christus est ad dexteram Dei sedens; que sursum sunt sapite, non que super terram. Sed quod sequitur et dicit, Mortui enim estis, et uita uestra abscondita est cum Christo in Deo. Cum Christus apparuerit uita uestra, tunc et uos apparebitis  cum illo in gloria ; satis indicat quid uelit intelligi, quia nunc transitus noster de morte ad uitam, qui fit per fidem, spe peragitur future in fine resurrectionis et glorie, cum corruptibile hoc, id est caro ista in qua gemimus modo, induet incorruptionem, et mortale hoc induet immortalitatem . Nunc enim quidem iam habemus primitias spiritus per fidem, sed adhuc in nobis ipsis ingemiscimus, adoptionem exspectantes, redemptionem corporis nostri: spe enim salui facti sumus. In hac spe cum sumus, corpus quidem mortuum est propter peccatum, spiritus autem uita est propter iustitiam. Sed uide quid sequitur: Si autem Spiritus eius, inquit, qui suscitauit Iesum a mortuis habitat in uobis; qui suscitauit Christum a mortuis, uiuificabit et mortalia corpora uestra per inhabitantem Spiritum eius in uobis . Hoc igitur uniuersa Ecclesia, que in peregrinatione mortalitatis inuenta est, exspectat in fine seculi quod in Domini nostri Iesu Christi corpore premonstratum est, qui est ex mortuis primogenitus, quia et corpus eius cui caput est ipse, non nisi Ecclesia est .



CAPUT III.

4. Nonnulli enim attendentes uerba que assidue dicit Apostolus, quia et mortui sumus cum Christo, et resurreximus cum eo, nec intelligentes quatenus dicantur, arbitrati sunt iam factam esse resurrectionem, nec ullam ulterius in fine temporum esse sperandam: Ex quibus est, inquit, Hymeneus et Philetus, qui circa ueritatem aberrauerunt, dicentes resurrectionem iam factam esse, et fidem quorumdam subuerterunt . Idem apostolus eos arguens detestatur, qui tamen dicit nos resurrexisse cum Christo. Unde, nisi quia hoc per fidem, et spem, et dilectionem factum esse dicit in nobis, secundum primitias Spiritus? Sed quia spes que uidetur non est spes, et ideo si quod non uidemus speramus, per patientiam exspectamus; restat utique redemptio corporis nostri, quam exspectantes in nobismetipsis ingemiscimus. Unde est et illud: Spe gaudentes, in tribulatione patientes .

5. Hec igitur innouatio uite nostre est quidam transitus de morte ad uitam, qui primo fit per fidem, ut in spe gaudeamus, et in tribulatione patientes simus, dum adhuc exterior noster homo corrumpitur, sed interior renouatur de die in diem . Propter ipsum initium noue uite, propter nouum hominem quem iubemur induere [1 1Kb] , et exuere ueterem ; expurgantes uetus fermentum, ut simus noua conspersio, quoniam Pascha nostrum immolatus est Christus : propter hanc ergo uite nouitatem, primus mensis in anni mensibus celebrationi huic attributus est. Nam et ipse dicitur mensis nouorum . Quia uero in toto tempore seculi nunc tertium tempus apparuit, ideo resurrectio Domini triduana est. Primum enim tempus est  ante Legem, secundum sub Lege, tertium sub Gratia, ubi iam manifestatio est sacramenti prius occulti in prophetico enigmate. Hoc ergo et in lunari numero significatur; quia enim septenarius numerus solet in Scripturis ad quamdam perfectionem mysticus apparere, tertia hebdomada lune Pascha celebratur, qui dies occurrit a quarta decima in uicesimam primam.



CAPUT Iu.

6. Est illic et aliud Sacramentum, quod si tibi obscurum fuerit, quia in talibus inquisitionibus minus eruditus es, non contristeris; nec ideo me putes meliorem, quia hec in studiis puerilibus didici: Qui enim gloriatur, in eo glorietur, inquit, scire et intelligere quoniam ego sum Dominus . Nonnulli ergo studiosi talium rerum quesiuerunt multa de numeris [1 1Kb] et motibus siderum. Et qui subtilius ista scrutati sunt, incrementa et decrementa lunaria ex conuersione globi eius coniecerunt, non quod aliquid substantie uel accedat ei cum augetur, uel decedat cum minuitur, quod delira imperitia [2 1Kb] Manichei opinantes, repleri eam dixerunt, sicut repletur nauis, ex fugitiua Dei parte, quam commixtam principibus tenebrarum et eorum sordibus inquinatam, corde atque ore sacrilego et credere et loqui non dubitant. Hinc ergo impleri lunam dicunt, cum eadem pars Dei magnis laboribus ab inquinamento purgata, de toto mundo atque omnibus cloacis fugiens, redditur Deo lugenti dum redeat; repleri uero per mensem dimidium, et alio dimidio in solem refundi, uelut in aliam nauem. Nec tamen inter istas anathematizandas blasphemias aliquid unquam fingere potuerunt, cur uel incipiens lucere uel desinens, corniculato lumine fulgeat, aut cur a dimidio mense incipiat minui, et non ad refundendum [3 1Kb] plena perueniat.

7. Illi autem qui hec certis numeris indagarunt, ita ut et defectus solis et lune non solum cur fierent, sed etiam quando futuri essent longe ante predicerent, et eos determinatis interuallis temporum canonica supputatione prefigerent, litterisque mandarent, quas modo qui legunt atque intelligunt, nichilominus eos predicunt, nec aliter aut alias accidunt quam predicunt. Tales ergo , ex ipsis cornibus lune que a sole auersa sunt, siue crescentis siue decrescentis, coniecerunt eam uel a sole illustrari, et quanto magis ab eo recederet, tanto magis ab ea parte que terris apparet, radios eius excipere; quanto autem ad eum magis post dimidium mensem ex alio semicirculo propinquaret, tanto magis a superiori parte illustratam, ab ea parte quam terris aduerteret non posse excipere radios, et propterea uideri decrescere: uel si haberet suum lumen, id habere ex una parte in hemispherio,  quam partem cum recedens a sole paulatim terris ostenderet [1 1Kb] , donec totam ostenderet, quasi augmenta monstrare, dum non addatur quod deerat, sed prodatur quod inerat; ac rursus paulatim abscondere quod patebat, et ideo uideri decrescere. Sed quodlibet horum sit duorum, illud certe manifestum est, et cuiuis aduertenti facile cognitum, quod luna non augeatur ad oculos nostros, nisi a sole recedendo, neque minuatur, nisi ad solem ex parte alia propinquando.



CAPUT u.

8. Attende nunc quod in Prouerbiis legitur: Sapiens sicut sol permanet; stultus autem sicut luna mutatur . Et quis est sapiens qui permanet, nisi sol ille iustitie de quo dicitur, Ortus est mihi sol iustitie, et quem sibi non fuisse ortum in die nouissima plangentes impii dicturi sunt: Et iustitie lumen non luxit nobis, et sol [2 1Kb] non ortus est nobis?  Nam istum carnis oculis uisibilem solem oriri facit super bonos et malos Deus, qui etiam pluit super iustos et iniustos . Ducuntur autem sepe ex rebus uisibilibus ad inuisibilia congrue similitudines. Quis est ergo ille stultus, qui tanquam luna mutatur, nisi Adam in quo omnes peccauerunt? Anima quippe humana recedens a sole iustitie, ab illa scilicet interna contemplatione incommutabilis ueritatis, omnes uires suas in externa conuertit, et eo magis magisque obscuratur in interioribus ac superioribus suis: sed cum redire ceperit ad illam incommutabilem sapientiam, quanto magis ei appropinquat affectu pietatis, tanto magis exterior homo corrumpitur, sed interior renouatur de die in diem, omnisque lux illa ingenii, que ad inferiora uergebat, ad superiora conuertitur, et a terrenis quodammodo aufertur, ut magis magisque huic seculo moriatur, et uita eius abscondatur cum Christo in Deo.

9. Mutatur ergo in deterius ad exteriora progrediens, et in uita sua proiiciens intima sua; et hoc terre, id est eis qui terrena sapiunt, melius uidetur, cum laudatur peccator in desideriis anime sue, et qui iniqua gerit, benedicitur . Mutatur autem in melius, cum intentionem suam et gloriam a terrenis, que in hoc seculo apparent, paulatim auertit, et ad superiora atque interiora [3 1Kb] conuertit; et hoc terre id est eis qui terrena sapiunt, deterius uidetur. Unde illi impii postremo infructuosam agentes penitentiam, etiam hoc inter multa dicturi sunt: Ii sunt quos aliquando habuimus in derisum et in similitudinem improperii: nos insensati uitam illorum estimabamus insaniam . Ac per hoc Spiritus sanctus de uisibilibus ad inuisibilia, et de corporalibus ad spiritualia sacramenta similitudinem ducens, transitum illum de alia uita in aliam uitam, quod Pascha nominatur, a quarta decima luna uoluit obseruari, ut non  solum propter tempus tertium, quod supra commemoraui, quia inde incipit hebdomada tertia; sed etiam propter ipsam conuersionem ab exterioribus ad interiora, de luna similitudo assumeretur: usque ad uicesimam uero et primam, propter ipsum numerum septenarium, quo uniuersitatis significatio sepe figuratur, qui etiam ipsi Ecclesie tribuitur, propter instar uniuersitatis.



CAPUT uI.

10. Ideo Ioannes apostolus in Apocalypsi, ad septem scribit Ecclesias. Ecclesia uero adhuc in ista mortalitate carnis constituta, propter ipsam mutabilitatem, lune nomine in Scripturis signatur. Unde est illud: Parauerunt sagittas suas in pharetra, ut sagittent in obscura luna rectos corde . Prius enim quam fiat illud quod dicit Apostolus, Cum Christus apparuerit uita uestra, tunc et uos apparebitis cum ipso in gloria , obscura uidetur Ecclesia in tempore peregrinationis sue, inter multas iniquitates gemens; et tunc sunt timende insidie fallacium seductorum quas nomine sagittarum intelligi uoluit. Unde alio loco propter nuntios fidelissimos ueritatis, quos ubique parit Ecclesia, dicitur: Luna testis in celo fidelis . Et cum de regno Domini Psalmista cantaret, Orietur, inquit, in diebus eius iustitia et abundantia pacis, donec interficiatur luna : id est, abundantia pacis in tantum crescet, donec omnem mutabilitatem mortalitatis absumat. Tunc nouissima inimica destruetur mors, et quidquid nobis resistit ex infirmitate carnis, unde nobis perfecta pax nondum est, consumetur omnino, cum corruptibile hoc induerit incorruptionem, et mortale hoc induerit immortalitatem . Unde et illius ciuitatis muri, que Iericho appellatur, que in hebreo eloquio Luna interpretari dicitur, septimo circuitu circumacta Testamenti arca corruerunt . Quid enim nunc aliud agit annuntiatio regni celorum, quam circumactio arce significauit, nisi ut omnia munimenta mortalis uite, id est, omnis spes huius seculi, que resistit spei futuri seculi, in dono septenario Spiritus sancti per liberum arbitrium destruatur? Ob hoc enim circumeunte arca, non impulsu uiolento illi muri ceciderunt, sed sponte. Sunt et alia testimonia Scripturarum, que nobis ingerunt per commemorationem lune Ecclesie significationem, que in ista mortalitate ab illa Ierusalem, cuius ciues sancti Angeli sunt, in erumnis et laboribus peregrinatur.

11. Non ideo tamen putare debent stulti, qui nolunt in melius commutari, adoranda esse illa luminaria, quia ducitur ex eis aliquando similitudo ad diuina mysteria figuranda; ex omni enim creatura ducitur. Nec ideo debemus in sententiam damnationis irruere, que ore apostolico de quibusdam profertur, qui coluerunt, et seruierunt creature potius quam Creatori, qui est benedictus in secula . Sicut enim non adoramus pecora, quamuis dictus sit Christus et agnus  et uitulus ; nec feram, quia dictus est leo de tribu Iuda ; nec lapidem, quia petra erat Christus ; nec  montem Sion, quia in ipso figuratur Ecclesia : sic nec solem nec lunam, quamuis ex ea celesti creatura, sicut ex multis terrestribus, sacramentorum figure ad informationes mysticas assumantur.



CAPUT uII.

12. Quapropter mathematicorum deliramenta cum detestatione irridenda sunt; quibus cum obiecerimus uana commenta, unde homines in errorem precipitant, quo prius precipitati sunt, garruli sibi uidentur, cum dicunt nobis: Cur et uos ad solis et lune computationem Pascha celebratis? quasi nos ordines siderum, aut uicissitudines temporum a summo atque optimo Deo conditas arguamus, et non eorum peruersitatem, que rebus sapientissime conditis ad stultissimas opiniones [1 1Kb] abutitur. Nam si mathematicus nobis contradicturus est de sideribus et luminaribus celi ad sacramenta mystice figuranda similitudines ducere, contradicant et augures ne dicatur nobis, Estote simplices ut columbe: contradicant et Marsi, ne dicatur nobis, Astuti sicut serpentes : contradicant histriones, ne in Psalmis citharam nominemus. Aut quia ex his rebus ad mysteria uerbi [2 1Kb] Dei, similitudinum signa sumuntur, dicant, si placet, uel auspicia nos captare, uel uenena conficere, uel theatricas affectare luxurias, quod dementissimum est dicere.

13. Non igitur nos de sole et luna, annuis menstruisue temporibus actionum nostrarum euenta coniicimus, ne in uite humane periculosissimis tempestatibus tanquam in scopulos misere seruitutis illisi, a libero arbitrio naufragemus: sed ad rem sacrate significandam similitudines aptas religiosissima deuotione suscipimus, sicut de cetera creatura, de uentis, de mari, de terra, de uolatilibus, de piscibus, de pecoribus, de arboribus, de hominibus, ad sermonem quidem multipliciter, ad celebrationem uero Sacramentorum iam christiana libertate parcissime; sicut de aqua, de frumento, de uino, de oleo. In seruitute autem ueteris populi etiam multa celebrari imperata sunt, que nobis tantummodo intelligenda traduntur. Non itaque dies obseruamus et annos et menses et tempora, ne audiamus ab Apostolo: Timeo uos ne forte sine causa laborauerim in uos [3 1Kb] . Eos enim culpat qui dicunt: Non proficiscar hodie, quia posterus dies est, aut quia luna sic fertur; uel, Proficiscar ut prospera cedant, quia ita se habet positio siderum: Non agam hoc mense commercium, quia illa stella mihi agit mensem; uel, Agam, quia suscepit mensem: Non plantem hoc anno uineam, quia bissextus est. Non autem quisquam sapiens arbitretur obseruatores temporum reprehendendos, qui dicunt, Non proficiscar hodie, quia tempestas exorta est; aut, Non nauigem, quia adhuc sunt hiberne reliquie; aut, Tempus seminandi est, quia imbribus autumnalibus terra satiata est; uel si qui forte alii naturales effectus circa motum eris et humores ad uariandas temporum  qualitates in siderum ordinatissima conuersione notati sunt, de quibus dictum est cum conderentur: Et sint in signis et temporibus et in diebus et in annis . Si que autem figure similitudinum non tantum de celo et de sideribus, sed etiam de inferiori creatura ducuntur ad dispensationem sacramentorum, eloquentia quedam est doctrine salutaris, mouendo affectui discentium accomodata, a uisibilibus ad inuisibilia, a corporalibus ad spiritualia, a temporalibus ad eterna.



CAPUT uIII.

14. Nec quisquam nostrum attendit quod eo tempore, quo Pascha celebramus, sol in ariete est, sicut illi appellant quemdam siderum locum, ubi reuera mense nouorum sol inuenitur: sed siue illi arietem, siue aliquid aliud eamdem partem celi uocare uoluerint, [1 1Kb] nos de Scripturis sanctis hoc didicimus, quod omnia sidera Deus condidit, et locis celestibus quibus uoluit, ordinauit; que stellis distincta et ordinata in quaslibet partes diuidant, quibuslibet uocabulis notent, ubicumque sol esset mense nouorum, illic eum reperiret hec celebratio, propter similitudinem sacramenti renouande uite, de qua satis supra disseruimus. Quod si etiam locus ille siderum aries uocari posset, propter aliquam figure congruentiam, neque de huiusmodi timeret sermo diuinus aliquam sacramenti similitudinem ducere, sicut de aliis non solum celestibus, sed etiam terrestribus creaturis; sicut de Orione et Pleiadibus, sicut de monte Sina et de monte Sion, sicut de fluminibus que uocantur, Geon, Phison, Tigris, Euphrates, sicut de ipso toties in sanctis mysteriis nominato [2 1Kb] fluuio Iordane, rerum figurate insinuandarum mysticas similitudines adduxit.

15. Sed quantum intersit inter siderum obseruationes ad erias qualitates accomodatas, sicut agricole uel naute obseruant; aut ad notandas partes mundi cursumque aliquo et alicunde dirigendum, quod gubernatores nauium faciunt, et ii qui per solitudines arenosas in interiora Austri nulla semita certa uel recta gradiuntur; aut cum ad aliquid in doctrina utili figurate significandum, fit nonnullorum siderum aliqua commemoratio; quantum ergo intersit inter has utilitates, et uanitates hominum ob hoc obseruantium sidera, ut nec eris qualitates, nec regionum uias, nec solos temporum numeros, nec spiritualium similitudines, sed quasi fatalia rerum iam euenta perquirant, quis non intelligat?



CAPUT IX.

16. Sed iam deinceps uideamus cur etiam id obseruetur, cum Pascha celebratur, ut sabbatum occurrat: hoc enim proprium christiane religionis est. Nam Iudei mensem nouorum tantummodo et lunam obseruant a quartadecima usque ad uicesimam primam. Sed quia illud eorum Pascha quo passus est Dominus, ita occurrit ut inter mortem eius et resurrectionem medius esset sabbati dies, addendum patres nostri censuerunt, ut et nostra festiuitas a Iudeorum festiuitate distingueretur; et quod non frustra  factum esse credendum est ab illo qui est ante tempora, et per quem facta sunt tempora, et qui uenit in plenitudine temporum, et qui potestatem habebat ponendi animam suam et iterum recipiendi eam et ideo non fatalem, sed opportunam sacramento quod commendare instituerat, horam exspectabat, cum diceret, Nondum uenit hora mea , in anniuersaria passionis eius celebratione a posteris seruaretur [1 1Kb] .

17. Quod enim nunc, ut superius dixi, fide ac spe gerimus, atque ut ad id perueniamus dilectione satagimus, requies est quedam ab omni labore omnium molestiarum sancta atque perpetua: in eam nobis ex hac uita fit transitus, quem Dominus noster iehsu Christus sua passione premonstrare ac consecrare dignatus est. Inest autem in illa requie non desidiosa segnitia, sed quedam ineffabilis tranquillitas actionis otiose. Sic enim ab huius uite operibus in fine requiescitur, ut in alterius uite actione gaudeatur. Sed quia talis actio in Dei laude agitur, sine labore membrorum, sine angore curarum; non ad eam sic transitur per quietem, ut ipsi labor succedat, id est non sic esse actio incipit, ut esse desinat quies: neque enim reditur ad labores et curas; sed permanet in actione quod ad quietem pertinet, nec in opere laborare, nec in cogitatione fluctuare [2 1Kb] . Quia ergo per requiem ad primam uitam reditur, unde anima lapsa est in peccatum, propterea sabbato requies significatur. Illa autem uita prima, que de peregrinatione redeuntibus, et primam stolam accipientibus redditur, per unam sabbati, quem diem dominicum dicimus, figuratur. Quere septem dies Genesim legens, inuenies septimum sine uespera, quia requiem sine fine significat. Prima ergo uita non fuit sempiterna peccanti: requies autem ultima sempiterna est, ac per hoc et octauus sempiternam beatitudinem habebit, quia requies illa, que sempiterna est, excipitur ab octauo, non exstinguitur; neque enim esset aliter sempiterna. Ita ergo erit octauus qui primus, ut prima uita non tollatur, sed reddatur eterna.



CAPUT X.

18. Sabbatum tamen commendatum est priori populo in otio corporaliter celebrandum [3 1Kb] , ut figura esset sanctificationis in requie Spiritus sancti. Nusquam enim legimus in Genesi sanctificationem per omnes priores dies; sed de solo sabbato dictum est: Et sanctificauit Deus diem septimum . Amant enim requiem, siue pie anime, siue inique; sed qua perueniant ad illud quod amant, plurime nesciunt: nec aliquid appetunt etiam ipsa corpora ponderibus suis, nisi quod anime amoribus suis [4 1Kb] . Nam  sicut corpus tandiu nititur pondere, siue deorsum uersus, siue sursum uersus, donec ad locum quo nititur ueniens conquiescat; pondus quippe olei si dimittatur in ere, deorsum; si autem sub aquis, sursum nititur: sic anime ad ea que amant propterea nituntur, ut perueniendo requiescant. Et multa quidem per corpus delectant, sed non est in eis eterna requies, nec saltem diuturna; et propterea magis sordidant animam, et aggrauant potius, ut sincerum eius pondus, quo in superna fertur, impediant. Cum ergo anima seipsa delectatur, nondum re incommutabili delectatur; et ideo adhuc superba est, quia se pro summo habet, cum superior sit Deus. Nec in tali peccato impunita relinquitur, quia Deus superbis resistit, humilibus autem dat gratiam . Cum autem Deo delectatur, ibi ueram, certam, eternam inuenit requiem, quam in aliis querebat, nec inueniebat. Proinde admonetur in Psalmo: Delectare in Domino, et dabit tibi petitiones cordis tui .

19. Quia ergo caritas Dei diffusa est in cordibus nostris per Spiritum sanctum qui datus est nobis , ideo sanctificatio in septimo die commemorata est, ubi requies commendatur. Quia uero nec bene operari possumus, nisi dono eius adiuti, sicut dicit Apostolus, Deus enim est qui operatur in uobis et uelle et operari, pro bona uoluntate , nec requiescere poterimus post omnia bona opera nostra que in hac uita gerimus, nisi eius dono ad eternitatem sanctificati atque perfecti [1 1Kb] ; propterea de ipso Deo dicitur quia cum fecisset omnia opera ualde bona, septimo die requieuit ab omnibus operibus suis que fecit . Futuram enim requiem significabat, quam post bona opera daturus erat nobis hominibus. Sicut enim cum bene operamur, ipse dicitur operari in nobis, cuius munere bene operamur: ita cum requiescimus, ipse requiescere dicitur, quo donante requiescimus.



CAPUT XI.

20. Hinc est quod etiam in tribus primis preceptis Decalogi que ad Deum pertinent , tertium ibi de obseruatione sabbati positum est: ut in primo precepto Patrem intelligamus, ubi prohibetur coli aliqua in figmentis hominum Dei similitudo; non quia non habet imaginem Deus, sed quia nulla imago eius coli debet, nisi illa que hoc est quod ipse; nec ipsa pro illo, sed cum illo. Et quia creatura mutabilis est, ac propterea dicitur omnis creatura uanitati subiecta , quoniam natura uniuersi etiam in parte monstratur; ne quisquam Filium Dei, uerbum per quod facta sunt omnia, putaret esse creaturam, sequitur aliud preceptum: Non accipies in uanum nomen Domini Dei tui . Spiritus autem sanctus, in quo nobis illa requies tribuitur, quam ubique amamus, sed nisi Deum amando non inuenimus, cum caritas eius diffunditur in cordibus nostris per Spiritum sanctum  qui datus est nobis , quia [1 1Kb] sanctificauit Deus diem septimum in quo requieuit, tertio precepto legis insinuatur, quod scriptum est de obseruatione sabbati; non ut iam in ista uita nos quiescere existimemus, sed ut omnia que bene operamur non habeant intentionem, nisi in futuram requiem sempiternam. Memento enim maxime, quod iam supra commemoraui, quia spe salui facti sumus; spes autem que uidetur, non est spes .

21. Ad ipsum autem ignem amoris nutriendum et flatandum [2 1Kb] quodammodo, quo tanquam pondere sursum uel introrsum referamur ad requiem, ista omnia pertinent que nobis figurate insinuantur; plus enim mouent et accendunt amorem, quam si nuda sine ullis sacramentorum similitudinibus ponerentur. Cuius rei causam difficile est dicere. Sed tamen ita se habet, ut aliquid per allegoricam significationem intimatum plus moueat, plus delectet, plus honoretur, quam si uerbis propriis diceretur apertissime. Credo quod ipse anime motus quandiu rebus adhuc terrenis implicatur, pigrius inflammatur: si uero feratur ad similitudines corporales, et inde referatur ad spiritualia, que illis similitudinibus figurantur, ipso quasi transitu uegetatur, et tanquam in facula ignis agitatus accenditur, et ardentiore dilectione rapitur ad quietem.



CAPUT XII.

22. Ideoque inter omnia illa decem precepta solum ibi quod de sabbato positum est, figurate obseruandum precipitur; quam figuram nos intelligendam, non etiam per otium corporale celebrandam suscepimus. Cum enim sabbato significetur spiritualis requies, de qua dictum est in Psalmo, uacate et uidete, quoniam ego sum Deus , et quo uocantur homines ab ipso Domino dicente, uenite ad me omnes qui laboratis et onerati estis, et ego uos reficiam: tollite iugum meum super uos, et discite a me quia mitis sum et humilis corde, et inuenietis requiem animabus uestris ; cetera tamen ibi precepta proprie sicut precepta sunt, sine ulla figurata significatione obseruamus. Nam et idola non colere manifeste didicimus; et non accipere in uanum nomen Domini Dei nostri, et honorare patrem et matrem, et non mecari, non occidere, non furari, non falsum testimonium dicere, non concupiscere uxorem proximi, non concupiscere ullam rem proximi , non figurate aliud pretendunt, et mystice aliud significant; sed sic obseruantur ut sonant. Obseruare tamen diem sabbati non ad litteram iubemur, secundum otium ab opere corporali, sicut obseruant Iudei: et ipsa eorum obseruatio que ita precepta est, nisi aliam quamdam spiritualem requiem significet, ridenda iudicatur. Unde non inconuenienter intelligimus ad amorem excitandum, quo ad requiem tendimus, ualere omnia que figurate  in Scripturis dicuntur; quandoquidem id solum in Decalogo figurate precipitur, ubi requies commendatur, que ubique amatur, sed in solo Deo certa et sancta inuenitur.



CAPUT XIII.

23. Dies tamen dominicus non Iudeis, sed Christianis resurrectione Domini declaratus est, et ex illo habere cepit festiuitatem suam. Anime quippe omnium sanctorum ante resurrectionem corporis sunt quidem in requie, sed in ea non sunt actione qua corpora recepta uegetantur. Talem quippe actionem significat dies octauus, qui et primus, quia non aufert illam requiem, sed glorificat. Non enim redit cum corpore difficultas ex corpore, quia nec corruptio: Oportet enim corruptibile hoc indui incorruptionem, et mortale hoc indui immortalitatem . Quapropter ante resurrectionem Domini, quamuis sanctos patres plenos prophetico spiritu octaui sacramentum nequaquam lateret, quo significatur resurrectio ; reseruatum est tamen et occultatum, et solum celebrandum sabbatum traditum est: quia erat antea requies mortuorum; resurrectio autem nullius erat [1 1Kb] , qui resurgens ex mortuis, iam non moreretur, et mors illi ultra non dominaretur; ut postquam facta est talis resurrectio in corpore Domini , iam etiam dies dominicus, id est octauus, qui et primus, inciperet celebrari. Ipsa etiam causa intelligitur, cur obseruandum Pascha, ubi ouem [2 1Kb] occidere et comedere iubentur, quod manifestissime passionem Domini prefigurat, non eis ita preceptum est, ut attenderent occurrere sabbatum, et cum mense nouorum ad tertiam lune hebdomadam concurrere, ut eumdem quoque diem Dominus potius sua passione signaret, qui etiam dominicum, id est, octauum, qui et primus est, declaraturus aduenerat.



CAPUT XIu.

24. Attende igitur sacratissimum triduum crucifixi, sepulti, suscitati. Horum trium quod significat crux, in presenti agimus uita: quod autem significat sepultura et resurrectio, fide ac spe gerimus. Nunc enim dicitur homini: Tolle crucem tuam et sequere me . Cruciatur autem caro, cum mortificantur membra nostra, que sunt super terram, fornicatio, immunditia, luxuria, auaritia, et cetera huiusmodi, de quibus idem dicit: Si secundum carnem uixeritis, moriemini; si autem spiritu facta carnis mortificaueritis, uiuetis . Hinc etiam de seipso dicit: Mundus mihi crucifixus est, et ego mundo . Et alio loco: Scientes, inquit, quia uetus homo noster simul crucifixus est cum illo, ut euacuetur corpus peccati, ut ultra non seruiamus peccato  . Quandiu ergo id agunt opera nostra, ut euacuetur corpus peccati, quandiu exterior homo corrumpitur, ut interior renouetur de die in diem, tempus est crucis.

25. Hec sunt etiam bona opera quidem, tamen adhuc laboriosa, quorum merces est requies: sed ideo dicitur, Spe gaudentes, ut cogitantes requiem futuram, cum hilaritate in laboribus operemur. Hanc hilaritatem significat crucis latitudo in transuerso ligno, ubi figuntur manus. Per manus enim opera intelligimus; per latitudinem, hilaritatem operantis, quia tristitia facit angustias; per altitudinem uero cui caput adiungitur, exspectationem retributionis de sublimi iustitia Dei, qui reddet unicuique secundum opera sua, iis quidem qui secundum tolerantiam boni operis gloriam, et honorem, et incorruptionem querentibus uitam eternam . Itaque longitudo, qua totum corpus extenditur, ipsam tolerantiam significat, unde longanimes dicuntur qui tolerant. Profundum autem quod terre infixum est, secretum sacramenti prefigurat. Recordaris enim, nisi fallor, que uerba Apostoli in ista designatione crucis expediam, ubi ait: In caritate radicati atque fundati, ut possitis comprehendere cum omnibus sanctis que sit longitudo, latitudo, altitudo et profundum . Ea uero que nondum uidemus, et nondum tenemus, sed fide et spe gerimus, in alio biduo figurata sunt. Hec enim que nunc agimus, tanquam clauis preceptorum in Dei timore confixi, sicut scriptum est, Confige clauis a timore tuo carnes meas , in necessariis deputantur, non in eis que per seipsa appetenda et concupiscenda sunt. Unde illud optimum se dicit concupiscere, dissolui, et esse cum Christo: manere autem in carne necessarium, inquit, propter uos . Quod ergo inquit, dissolui, et esse cum Christo, inde incipit requies, que non interrumpitur resurrectione, sed clarificatur; que tamen nunc fide retinetur, quia iustus ex fide uiuit . An ignoratis, inquit, quoniam quicumque baptizati sumus in Christo Iesu, in morte ipsius baptizati sumus? Consepulti ergo illi sumus per baptismum in mortem . Unde, nisi fide? Neque enim iam in nobis perfectum est, adhuc in nobismetipsis ingemiscentibus, et adoptionem exspectantibus, redemptionem corporis nostri: Spe enim salui facti sumus; spes autem que uidetur, non est spes: quod enim uidet quis, quid sperat? si autem quod non uidemus speramus, per patientiam exspectamus .

26. Quod memento quam sepe commemorem, ne iam nunc in ista uita nos beatos fieri debere arbitremur, et ab omnibus difficultatibus liberos; ac sic in angustiis rerum temporalium aduersus Deum ore sacrilego murmuremus, quasi non exhibeat quod promisit. Promisit quidem etiam huic uite necessaria; sed alia sunt solatia miserorum, alia gaudia beatorum. Domine, inquit, secundum multitudinem dolorum meorum in corde meo, exhortationes tue iucundauerunt animam meam . Non ergo murmuremus  in difficultatibus, ne perdamus latitudinem hilaritatis, de qua dicitur, Spe gaudentes; quia sequitur, in tribulatione patientes . Noua ergo uita in fide nunc inchoatur, et spe geritur: nam tunc perfecta erit, cum absorbebitur mortale a uita, cum absorbebitur mors in uictoriam, cum illa nouissima inimica destruetur mors, cum immutati fuerimus, et equales Angelis effecti: Omnes enim, inquit, resurgemus; sed non omnes immutabimur . Et Dominus: Erunt, inquit, equales Angelis Dei . Apprehensi enim sumus modo in timore per fidem, tunc autem apprehendemus [1 1Kb] in caritate per speciem. Quandiu enim sumus in corpore, peregrinamur a Domino: per fidem enim ambulamus, non per speciem . Ipse itaque Apostolus qui dicit, ut apprehendam, sicut apprehensus sum, aperte se non apprehendisse confitetur: Fratres, inquit, ego me non arbitror apprehendisse . Sed tamen quia ipsa spes ex promissione ueritatis certa nobis est, cum diceret, Consepulti igitur sumus illi per baptismum in mortem, subiunxit et ait, ut quomodo surrexit Christus ex mortuis per gloriam Patris, ita et nos in nouitate uite ambulemus . Ambulamus ergo in re laboris, sed in spe quietis; in carne uetustatis, sed in fide nouitatis. Dicit enim, Corpus quidem mortuum est propter peccatum; spiritus autem uita est [2 1Kb] propter iustitiam. Si autem Spiritus eius qui suscitauit Iesum Christum a mortuis habitat in uobis; qui suscitauit Iesum Christum a mortuis, uiuificabit et mortalia corpora uestra per inhabitantem Spiritum eius in uobis .

27. Hec et ex autoritate diuinarum Scripturarum et uniuerse Ecclesie, que toto orbe diffunditur, consensione, per anniuersarium Pascha celebrantur,



CAPUT Xu.

In magno utique sicut iam intelligis, sacramento. Et in Scripturis quidem ueteribus ad agendum Pascha non est preceptum tempus, nisi ex mense nouorum, a luna quarta decima usque ad uicesimam primam: ex Euangelio tamen, quia manifestum est, quo etiam die Dominus crucifixus sit, et in sepultura fuerit, et resurrexerit, adiuncta est etiam ipsorum dierum obseruatio per patrum concilia, et orbi uniuerso christiano persuasum est eo modo Pascha celebrari oportere.

28. Quadragesima sane ieiuniorum habet auctoritatem, et in ueteribus Libris ex ieiunio Moysi  et Elie ; et ex Euangelio, quia totidem diebus Dominus ieiunauit , demonstrans Euangelium non dissentire a Lege et Prophetis. In persona quippe Moysi, Lex; in persona Elie, Prophete accipiuntur, inter quos et in monte gloriosus apparuit; ut euidentius emineret quod de illo dicit Apostolus: Testimonium habens a Lege et Prophetis . In qua ergo parte anni congruentius obseruatio Quadragesime constitueretur, nisi confini atque contigua dominice passioni?  Quia in ea significatur hec uita laboriosa, cui opus est continentia, ut ab ipsius mundi amicitia ieiunetur; que utique fallaciter blandiri, et illecebrarum fucos circumspargere atque iactare non cessat. Numero autem quadragenario uitam istam propterea figurari arbitror, quia denarius in quo est perfectio beatitudinis nostre, sicut in octonario, quia redit ad primum, ita in hoc mihi uidetur exprimi: quia creatura, que septenario figuratur, adheret Creatori, in quo declaratur unitas Trinitatis per uniuersum mundum temporaliter annuntianda; qui mundus et a quatuor uentis delimatur, et quatuor elementis erigitur, et quatuor anni temporum uicibus uariatur. Decem autem quater in quadraginta consummantur, quadragenarius autem partibus suis computatus, addit ipsum denarium et fiunt quinquaginta tanquam merces laboris et continentie. Neque enim frustra ipse Dominus et quadraginta dies post resurrectionem in hac terra et in hac uita cum Discipulis conuersatus est, et posteaquam ascendit in celum, decem diebus interpositis promissum misit Spiritum sanctum, completo die Pentecostes: qui dies quinquagenarius habet alterum sacramentum, quod septies septem quadraginta nouem fiunt; et cum reditur ad initium, qui est octauus, qui et primus dies, quinquaginta complentur; qui celebrantur post Domini resurrectionem, iam in figura non laboris, sed quietis et letitie. Propter hoc et ieiunia relaxantur, et stantes oramus, quod est signum resurrectionis. Unde etiam omnibus diebus dominicis id ad altare obseruatur, et Alleluia canitur, quod significat actionem nostram futuram non esse nisi laudare Deum, sicut scriptum est: Beati qui habitant in domo tua, Domine; in secula seculorum laudabunt te .



CAPUT XuI.

29. Sed dies quinquagesimus et in Scripturis commendatur; et non tantum in Euangelio, quia tunc Spiritus sanctus aduenit, sed etiam in ueteribus Libris. Nam et ibi posteaquam Pascha occiso agno celebrauerunt, dies quinquaginta numerantur usque ad diem quo Lex data est in monte Sina famulo Dei Moysi, digito Dei scripta : in libris autem Euangelii apertissime declaratur, digitum Dei significare Spiritum sanctum. Cum enim unus euangelista dixisset, In digito Dei eiicio demonia ; alius hoc idem ita dixit, In spiritu Dei eiicio demonia . Quis hanc letitiam diuinorum sacramentorum, cum sane doctrine luce clarescunt [1 1Kb] , non preferat uniuersis mundi huius imperiis, etiam inusitata felicitate pacatis? Nonne tanquam duo Seraphim clamant ad inuicem concinentia laudes Altissimi: Sanctus, sanctus, sanctus, Dominus Deus sabaoth ; ita duo Testamenta fideliter concordantia sacratam concinunt ueritatem? Occiditur ouis, celebratur Pascha, et interpositis quinquaginta diebus datur Lex ad timorem scripta digito Dei. Occiditur Christus, qui tanquam ouis ad immolandum ductus est, sicut Isaias testatur  , celebratur uerum Pascha, et interpositis quinquaginta diebus datur ad caritatem Spiritus sanctus, qui est digitus Dei, contrarius hominibus sua querentibus, et ideo iugum asperum et sarcinam grauem portantibus, nec inuenientibus requiem animabus suis; quia caritas non querit que sua sunt . Ideo animositas hereticorum semper inquieta est, quos magorum Pharaonis habere conatum declarat Apostolus, dicens: Sicut enim Iamnes et Mambres restiterunt Moysi, sic et isti resistunt ueritati, homines mente corrupti, reprobi circa fidem: sed ultra non proficient; dementia enim eorum erit manifesta omnibus, sicut et illorum fuit . Quia enim per ipsam corruptionem mentis inquietissimi fuerunt, in signo tertio defecerunt, fatentes sibi aduersum esse Spiritum sanctum qui erat in Moyse. Nam deficientes dixerunt: Digitus Dei est hic . Sicut autem conciliatus et placatus Spiritus sanctus requiem prestat mitibus et humilibus corde, ita contrarius et aduersus immites ac superbos inquietudine exagitat. Quam inquietudinem musce ille breuissime [1 1Kb] significauerunt, sub quibus magi Pharaonis defecerunt, dicentes: Digitus Dei est hic.

30. Exodum lege, et uide ubi Pascha celebrauerunt, post quot dies data sit Lex. Loquitur Deus ad Moysen in eremo Sina die primo [2 1Kb] mensis tertii. Nota ergo unum diem ex ingressu ipsius tertii mensis, et uide quid dicat inter cetera: Descende, inquit, testare populo, et purifica illos hodie et cras, et lauent uestimenta sua, et sint parati in diem tertium. Tertia enim die descendet Dominus in montem Sina coram omni populo : tunc data est Lex tertio scilicet die tertii mensis. Numera itaque a quartodecimo primi mensis die, quo factum est Pascha, usque ad diem tertium tertii mensis, et inuenies decem et septem dies primi mensis, triginta secundi, tres tertii, qui fiunt quinquaginta. Lex in arca est sanctificatio in corpore Domini, per cuius resurrectionem nobis requies futura promittitur, ad quam percipiendam Spiritu sancto caritas inspiratur. Spiritus autem nondum erat datus, quia iehsu nondum erat clarificatus  Unde prophetia illa cantata est: Exsurge, Domine, in requiem tuam, tu et arca sanctificationis tue . Ubi requies, ibi sanctificatio. Unde nunc ut amemus et desideremus, pignus accepimus. uocantur autem ad requiem alterius uite, quo ab ista uita transitur, quod Pascha significat, omnes in nomine Patris, et Filii, et Spiritus sancti.



CAP. XuII.

31. Propterea quinquagenarius numerus ter multiplicatus, addito ad eminentiam sacramenti ipso ternario, et in illis magnis piscibus inuenitur, quos iam Dominus post resurrectionem nouam uitam demonstrans, a dextera parte leuari imperauit; nec retia rupta sunt , quia tunc hereticorum inquietudo non erit. Tunc homo perfectus et quietus, purgatus in animo et in corpore per eloquia  Domini casta, argentum igne examinatum terre, purgatum septuplum , accipiet mercedem denarium, ut sint decem et septem. Nam et in hoc numero sicut in aliis multiplices figuras exhibentibus, sacramentum mirabile reperitur. Nec immerito etiam Psalmus septimus decimus in Regnorum libris solus integer legitur ; quia regnum illud significat, ubi aduersarium non habebimus. Titulus enim eius est: In die qua eruit eum Dominus de manu omnium inimicorum eius, et de manu Saül. Quis enim figuratur in Dauid, nisi ille qui uenit secundum carnem ex semine Dauid?  Qui utique in corpore suo, quod est Ecclesia adhuc patitur inimicos. Unde illi persecutori quem uoce mactauit, et in suum corpus traiiciens quodammodo manducauit, sonuit de celo: Saule, Saule, quid me persequeris?  Quando autem eruetur hoc corpus eius de manu omnium inimicorum eius, nisi cum et illa nouissima inimica destruetur mors? Ad hoc tempus pertinuit numerus ille centum quinquaginta trium piscium. Nam et ipse numerus septimus decimus surgens in trigonum, centum quinquaginta trium summam complet. Ab uno quippe usque ad decem et septem surgens, omnes medios adde, et inuenies: ad unum scilicet adde duo, fiunt utique tria; adde tria, fiunt sex; adde quatuor, fiunt decem; adde quinque, fiunt quindecim; adde sex, fiunt uiginti unum; adde ita ceteros, et ipsum decimum septimum, fiunt centum quinquaginta tria.

32. Hec de Scripturis firmissime tenentur, id est Pascha et Pentecostes. Nam ut quadraginta illi dies ante Pascha obseruentur, Ecclesie consuetudo [1 1Kb] roborauit; sic etiam ut octo dies Neophytorum distinguantur a ceteris, id est, ut octauus primo concinat. Ut autem Alleluia per illos solos dies quinquaginta in Ecclesia cantetur, non usquequaque obseruatur: nam et aliis diebus uarie cantatur alibi atque alibi; ipsis autem diebus ubique. Ut autem stantes in illis diebus et omnibus dominicis oremus, utrum ubique seruetur ignoro: tamen quid in eo sequatur Ecclesia, dixi ut potui, et arbitror esse manifestum.



CAP. XuIII.

33. De lauandis uero pedibus, cum Dominus hoc propter formam humilitatis, propter quam docendam uenerat, commendauerit, sicut ipse consequenter exposuit, quesitum est quonam tempore potissimum res tanta etiam facto doceretur, et illud tempus occurrit, quo ipsa commendatio religiosius inhereret. Sed ne ad ipsum sacramentum Baptismi uideretur pertinere, multi hoc in consuetudinem recipere noluerunt. Nonnulli etiam de consuetudine auferre non dubitauerunt. Aliqui autem ut hoc et sacratiore tempore commendarent, et a Baptismi sacramento distinguerent, uel diem tertium octauarum, quia et ternarius numerus in multis sacramentis maxime excellit, uel etiam ipsum octauum ut hoc facerent elegerunt.

34. Miror sane quid ita uolueris, ut de iis que uarie  per diuersa loca obseruantur, tibi aliqua scriberem, cum et non sit necessarium, et una in his saluberrima regula retinenda sit, ut que non sunt contra fidem, neque contra bonos mores, et habent aliquid ad exhortationem uite melioris, ubicumque iustini uidemus, uel instituta cognoscimus, non solum non improbemus, sed etiam laudando et imitando sectemur, si aliquorum infirmitas non ita impedit, ut amplius detrimentum sit. Si enim eo modo impediat ut maiora studiosorum lucra speranda sint, quam calumniatorum detrimenta metuenda, sine dubitatione faciendum est, maxime id quod etiam de Scripturis defendi potest; sicut de hymnis et psalmis canendis, cum et ipsius Domini et Apostolorum habeamus documenta et exempla et precepta [1 1Kb] . De hac re tam utili ad mouendum pie animum, et accendendum diuine dilectionis affectum, uaria consuetudo est, et pleraque in Africa Ecclesie membra pigriora sunt: ita ut Donatiste nos reprehendant, quod sobrie psallimus in ecclesia diuina cantica Prophetarum, cum ipsi ebrietates suas ad canticum psalmorum humano ingenio compositorum, quasi ad [2 1Kb] tubas exhortationis inflamment. Quando autem non est tempus, cum in ecclesia fratres congregantur, sancta cantandi, nisi cum legitur aut disputatur, aut antistes clara uoce deprecatur, aut communis oratio uoce diaconi indicitur?



CAPUT XIX.

35. Aliis uero particulis temporum quid melius a congregatis Christianis fiat, quid utilius, quid sanctius omnino non uideo. Quod autem instituitur preter consuetudinem, ut quasi obseruatio sacramenti sit, approbare non possum, etiamsi multa huiusmodi propter nonnullarum uel sanctarum uel turbulentarum personarum scandala deuitanda, liberius improbare non audeo. Sed hoc nimis doleo, quod multa que in diuinis libris saluberrime precepta sunt, minus curantur; et tam multis presumptionibus sic plena sunt omnia, ut grauius corripiatur qui per octauas suas terram nudo pede tetigerit, quam qui mentem uinolentia sepelierit. Omnia itaque talia, que neque sanctarum Scripturarum auctoritatibus continentur, nec in conciliis episcoporum statuta inueniuntur, nec consuetudine uniuerse Ecclesie roborata sunt, sed pro diuersorum locorum diuersis moribus innumerabiliter uariantur, ita ut uix aut omnino nunquam inueniri possint cause, quas in eis instituendis homines secuti sunt, ubi facultas tribuitur, sine ulla dubitatione resecanda existimo. Quamuis enim neque hoc inueniri possit, quomodo contra fidem sint; ipsam tamen religionem, quam paucissimis et manifestissimis celebrationum sacramentis misericordia Dei esse liberam uoluit, seruilibus oneribus premunt, ut tolerabilior sit conditio Iudeorum, qui etiamsi tempus libertatis non agnouerunt, legalibus tamen sarcinis, non humanis presumptionibus subiiciuntur. Sed Ecclesia Dei inter multam paleam multaque zizania constituta, multa tolerat, et tamen que sunt contra fidem  uel bonam uitam non [1 1Kb] approbat, nec tacet, nec facit.



CAPUT XX.

36. Itaque illud quod scripsisti, quosdam fratres ita temperare se a carnibus edendis, ut immundas arbitrentur, apertissime contra fidem sanamque doctrinam est. Ex hinc ergo si diutius disputare uoluero, potest putari a nonnullis obscure hinc Apostolum precepisse; qui etiam inter multa que de hac re dixit, sic detestatus est hereticorum impiam opinionem, ut diceret: Spiritus autem manifeste dicit quia in nouissimis temporibus recedent quidam a fide, attendentes spiritibus seductionis et doctrinis demoniorum, in hypocrisi mendaciloquorum, cauteriatam habentes conscientiam suam, prohibentes nubere, abstinere a cibis quos Deus creauit ad percipiendum cum gratiarum actione fidelibus, et iis qui cognouerunt ueritatem: quia omnis creatura Dei bona est, et nichil abiiciendum quod cum gratiarum actione percipitur; sanctificatur enim per uerbum Dei et orationem . Et alio loco de his rebus loquitur: Omnia munda mundis; immundis autem et infidelibus nichil est mundum; sed polluta sunt eorum et mens et conscientia . Tu ipse, lege cetera, et recita quibus potes, ut ne in se irritam faciant gratiam Dei, quia in libertatem uocati sunt; tantum ne libertatem in occasionem carnis assumant, et ideo iam nolint refrenande carnis concupiscentie causa a quibuslibet cibis temperare, quia non eis permittitur superstitiose atque infideliter facere.

37. Hi uero qui de paginis euangelicis sortes legunt  , etsi optandum est ut hoc potius faciant, quam ad demonia consulenda concurrant; tamen etiam ista mihi displicet consuetudo, ad negotia secularia, et ad uite huius uanitatem, propter aliam uitam loquentia oracula diuina uelle conuertere.



CAPUT XXI.

38. Hec tibi si satis esse ad ea que requisisti non putaueris, nimis ignoras et uires et occupationes meas. Tantum enim absum ab eo quod putasti nichil me latere, ut nichil in epistola tua legerim tristius, quia et apertissime falsum est; et miror quia hoc te latet, quod non solum in aliis innumerabilibus rebus multa me latent, sed etiam in ipsis sanctis Scripturis multo nesciam plura quam sciam. Sed ideo spem in nomine Christi non infructuosam gero, quia non solum credidi Deo meo, in illis duobus preceptis totam Legem Prophetasque pendere , sed etiam expertus sum, experiorque quotidie; quandoquidem nullum mihi sacramentum, aut aliquis sermo admodum obscurior de sacris Litteris aperitur, ubi non eadem precepta reperiam: Finis enim precepti est caritas de corde puro, et conscientia  bona et fide non ficta ; et plenitudo legis caritas .

39. Itaque et tu, carissime, siue ista, siue alia, sic lege, sic disce, ut memineris uerissime dictum: Scientia inflat, caritas edificat . Charitas autem non emulatur, non inflat. Sic itaque adhibeatur scientia tanquam machina quedam, per quam structura caritatis assurgat que maneat in eternum, etiam cum scientia destruetur ; que ad finem caritatis adhibita multum est utilis; per se autem ipsa sine tali fine, non modo superflua, sed etiam perniciosa probata est. Scio autem quam te cogitatio sancta custodiat sub umbraculo alarum Domini Dei nostri. Sed ideo hec, etsi breuiter, monui, quoniam noui eamdem ipsam caritatem tuam, que non emulatur, hanc epistolam multis daturam atque lecturam.



EPISTOLA LuI [* 1Kb]  . Augustinus ad Celerem, iubens eum Litterarum sacrarum studio incumbere, ut discat hanc uitam collatione eterne esse fumum; et Donatistarum secta se abdicet.

Domino eximio meritoque honorabili et dilectissimo filio CELERI, AUGUSTINUS [1 1Kb] .

1. Promissi mei et tue uoluntatis immemor non sum. Sed quoniam uisitandarum ecclesiarum ad meam pertinentium curam necessitate profectus sum, nec per me ipse debitum continuo reddere potui: me tibi tamen diutius debere nolui, quod posset et me habente redhiberi. Proinde carissimo filio presbytero Optato delegaui, ut eis horis quas tibi opportuniores uideris, tecum legat ea que pollicitus sum: cum totum fieri posse persenserit, hoc etiam Eximietas tua quam grate acceperit, tam impigre atque acriter facere suadebit. Quantum autem te diligam, salubribusque studiis in rerum diuinarum atque humanarum cognitione oblectari atque exerceri uelim, credo quod optime intelligas.

2. Charitatem officii mei si non aspernaris, spero in ipsa fide christiana, et in moribus iam ita constitute persone tue congruis, tales te prouectus habiturum, ut huius fumi uel uaporis temporalis, que uita humana dicitur, ultimum diem, quem nulli mortalium euitare conceditur, uel auidus uel securus uel certe non desperate sollicitus, non in uanitate erroris, sed in soliditate ueritatis exspectes. Quam certum est enim tibi uiuere te, tam sit certum doctrina salutari istam uitam que in deliciis temporalibus agitur, in comparatione uite eterne que nobis per Christum atque in Christo promittitur, non uitam sed mortem esse deputandam. Nullo modo autem dubitauerim de indole tua, quod ista consuetudine Donatistarum facillime te extrahes, si religiosissime ipsam christianam puritatem non paruipenderis. Quam inconcussis  enim documentorum firmamentis error ille conuincatur, non magnum est etiam tardis ingenio, si tantum patienter atque intente audierint, peruidere. Sed ad sectandam insolitam rectitudinem, usitate et quasi familiaris peruersitatis uinculum abrumpere, maiorum uirium est. Et nequaquam desperandum adiuuan te atque exhortante ipso Domino Deo nostro, de generosa libertate, atque plane uirili pectore tuo. Incolumem te Domini Dei nostri misericordia tueatur, domine eximie meritoque honorabilis et dilectissime fili.



EPISTOLA LuII [* 1Kb]  . Augustinus, libro quodam suo in eam rem conscripto, Celerem instruxerat, mera leuitate Donatistas se ab Ecclesia catholica segregasse: cui, si eo codice satisfactum non sit, promittit adhuc scripta. In fine, cum amico quodam donatista, Celeri subdito, conferre cupit.

Domino dilectissimo meritoque honorabili ac suscipiendo filio CELERI, AUGUSTINUS, in Domino salutem.

1. Nullam fuisse iustam causam, cur ab orbe terrarum, quo Ecclesia catholica secundum prophetica et euangelica promissa diffunditur, se pars Donati dirimeret, credo quod magis quoque considerans prudentia tua facillime intelligit. De qua re, si diligentior disputatio necessaria est, memini me ad legendum dedisse beneuolentie tue codicem, cum id te petisse carissimus mihi, tuus [1 1Kb] filius, meus Cecilius intimasset; qui codex non paucis diebus apud te fuit. Quem si rei huius cognoscende studio, uel inter occupationes tuas legere siue uoluisti siue potuisti, non dubito comperisse prudentiam tuam nichil eos habere quod probabiliter contradicant. Et si quid te forte adhuc mouet, quantum Deus donat ac sinit, forte poterimus respondere interroganti, aut ad legendum itidem aliquid dare, domine dilectissime meritoque honorabilis ac suscipiende fili.

2. Quapropter peto unitatem catholicam regioni Hipponensi [2 1Kb] diligentius commendes hominibus tuis, maxime Paterno et Maurusio. uigilantiam cordis tui noui, nec opus est, arbitror, plura scribere; cum si uolueris, facillime possis, et quid alii curent et caueant in possessionibus tuis, et in re tua quid agatur addiscere. In re tua esse, mihi ualde affirmatum est, amicum, cum quo cupio concordare; peto faueas ad hanc rem, ut et inter homines magnam laudem, et apud Deum habeas magnam mercedem: iam enim mihi per quemdam Carum [3 1Kb] utriusque nostrum medium mandauerat, se nescio quos uiolentos suos timere ne faceret, quos in re tua et te fauente timere non poterit; nec ipse in eo debes diligere non constantiam, sed plane pertinaciam. Turpe est enim mutare sententiam, sed  ueram et rectam; nam stultam et noxiam, et laudabile et salubre est. Sicut autem constantia non sinit hominem deprauari, sic pertinacia non sinit corrigi: proinde sicut illa laudanda, sic ista est emendanda. Presbyter quem misi, reliqua tue prudentie planius intimabit. Incolumem felicemque te Dei misericordia tueatur, domine dilectissime meritoque honorabilis ac suscipiende fili.



EPISTOLA LuIII [* 1Kb]  . Augustinus Pammachio uiro senatori gratulatur, quod suos apud Numidiam colonos donatistas adhortationibus suis adduxerit ad Ecclesiam catholicam.

Domino eximio et merito suscipiendo, atque in Christi uisceribus dilectissimo filio PAMMACHIO [1 1Kb] , AUGUSTINUS, in Domino salutem.

1. Bona opera tua Christi gratia germinantia, te nobis in membris eius honorandum, et plane notissimum dilectissimumque fecerunt. Neque enim si quotidie faciem tuam uiderem, notior mihi esses, quam cum interiorem tuum pacis decore [2 1Kb] pulchrum ac ueritatis luce radiantem, in unius tui facti candore conspexi, conspexi et agnoui, agnoui et amaui. Huic nunc loquor, huic scribo, dilecto amico meo, qui mihi corpore absenti absens innotuit. uerumtamen iam simul eramus, et coniuncti sub uno capite uiuebamus, in cuius caritate nisi radicatus esses, non tibi tam dilecta catholica unitas foret, nec colonos tuos Afros, eo terrarum unde Donatistarum furor exortus est, hoc est in media consulari Numidia constitutos, tali admoneres alloquio, tanto feruore spiritus animares, ut deuotione promptissima ad sequendum eligerent, quod te talem ac tantum uirum non nisi agnita ueritate sequi cogitarent, et tam longe a te locorum interuallis remoti, irent sub idem caput, atque in eius membris in eternum tecum deputarentur, cuius precepto tibi temporaliter seruiunt.

2. In hoc ergo tuo facto te cognitum amplectens, exsultaui ut gratularer tibi in Christo Iesu Domino nostro, tibique has gratulatorias litteras mitterem qualecumque specimen cordis et amoris erga te mei; neque enim amplius potui. Sed queso ne tu hactenus quidquid te diligo metiaris: perlectam transi hanc epistolam transitu inuisibili qui intus fit, et perge cogitando in pectus meum, et cerne quid illic de te agatur. Patebit enim oculo caritatis cubiculum caritatis, quod claudimus aduersus nugas tumultuosas seculi, cum illic Deum adoramus; et uidebis ibi delicias letitie mee de tam bono opere tuo, quas nec lingua effari, nec stilo exprimere ualeo, calentes atque flagrantes in sacrificio laudis eius, quo inspirante hoc  uoluisti, et quo adiuuante potuisti. Gratias Deo super inenarrabili dono eius. 

3. O quam multorum tecum pariter senatorum, pariterque sancte Ecclesie filiorum, tale opus desideramus in Africa, de quali tuo letamur! Sed illos periculosum est exhortari, tibi securum est congratulari. Illi enim forte non facient, et tanquam nos in animo eorum uicerint inimici Ecclesie, decipiendis insidiabuntur infirmis. Tu uero iam fecisti, unde inimici Ecclesie liberatis confundantur infirmis. Proinde sufficere uisum est, ut ipse quibus christiano iure potueris, amica fiducia istam epistolam legas. Sic enim ex tuo facto fieri posse in Africa credent, quod forte dum putant fieri non posse, pigrescunt. Insidias autem quas ipsi heretici distorto corde moliuntur, quoniam risi eos arbitratos [1 1Kb] ualere aliquid in possessione Christi, animo tuo, nec scribere uolui. Audies tamen hec a fratribus meis, quos plurimum commendo Eximietati tue, ne in tam magna tamque inopinata salute hominum, de quibus per te Catholica mater exsultat, aspernere etiam superflua metuentes.



EPISTOLA LIX [* 1Kb]  . Augustinus uictorino concilium conuocanti, excusatoria, quare ad concilium non uenturus sit: rogans ut prius cum Xantippo super iure primatus et concilii conuocandi placide componat.

Domino beatissimo et uenerabili patri et consacerdoti uICTORINO, AUGUSTINUS, in Domino salutem.

1. Tractoria [2 1Kb] ad me quinto idus nouembris uenit, iam finito die, et me ualde indispositum inuenit, ut occurrere omnino non possem. uerumtamen siue imperitiam meam mouerit, siue iuste motus sim, tue Sanctitatis et Grauitatis est arbitrari. Legi in eadem tractoria etiam ad Mauritanias esse scriptum, quas prouincias scimus suos habere primates. Quod si et ex eis ad Numidiam conuocandum esset concilium, oportuit utique ut aliquorum Maurorum episcoporum, qui illic priores sunt, nomina in tractoria ponerentur; quod in ista tractoria non reperiens, multum miratus sum. Deinde ad ipsos Numidas ita perturbato et neglecto ordine scriptum, ut nomen meum tertio loco inuenerim, qui noui quam post multos episcopos factus sim. Que res et aliis iniuriosa est satis, et mihi inuidiosa. Preterea uenerabilis frater et collega noster, Xantippus Tagosensis [3 2Kb] , dicit quod eum primatus ipse contingat, et erga plurimos sic habetur, et tales mittit epistolas. Qui etiam error si facile inter uestram Sanctitatem cognosci et corrigi potest, non debuit tamen  in tractoria quam misit uenerabilitas tua, nomen eius pretermitti. Quod si in mediis locis conscriberetur, et non in primo poneretur, multum mirarer; quanto magis mirandum est quod nulla ibi eius admemoratio facta est, qui maxime ad concilium uenire debuit, ut de ipso primatus ordine, coram omnium Numidarum episcopis Ecclesiarum primitus ageretur?

2. His de causis etiam uenire dubitarem, ne forte falsa esset tractoria, qua tanta peruersitas appareret; quanquam et angustia temporis et alie graues necessitates me multipliciter impedirent. Unde peto Beatitudinem tuam ut mihi ignoscas, et primo instare digneris, ut inter tuam Sanctimoniam et senem Xantippum concorditer constet, quis uestrum debeat conuocare concilium: aut certe, quod salubrius arbitror, sine cuiusquam preiudicio ambo conuocate collegas nostros, eos maxime qui uobis episcopatus etate uicini sunt, qui facile quis uestrum uerum dicat agnoscant, ut inter uos paucos [1 1Kb] eadem pre ceteris questio dirimatur, et errore sublato minores a ceteris conuocentur, qui nec possunt nec debent, nisi uobis in hac re tanquam prioribus credere, et nunc ignorant cui uestrum potissimum credant. Hanc epistolam signatam misi annulo qui exprimit faciem hominis attendentis in latus.



EPISTOLA LX [* 1Kb]  . Augustinus Aurelio significat Donatum et ipsius fratrem se uenitente recessisse de monasterio: porro et monachis facilem lapsum, et ordini clericorum iniuriam fieri, dum tales in clerum assumuntur.

Domino beatissimo et debita obseruantia uenerabili, sinceriterque carissimo fratri et consacerdoti pape AURELIO, AUGUSTINUS, in Domino salutem.

1. Litteras nullas tue uenerabilitatis, ex quo ab inuicem corporaliter digressi sumus, accepi. Nunc uero legi epistolam Benignitatis tue de Donato et fratre eius, et quid responderem diu fluctuaui. Sed tamen etiam atque etiam cogitanti quid sit utile saluti eorum, quibus in Christo nutriendis seruimus, nichil mihi aliud occurrere potuit, nisi non esse istam uiam dandam seruis Dei, ut se facilius putent eligi ad aliquid  melius, si facti fuerint deteriores. Et ipsis enim facilis lapsus, et ordini clericorum fit indignissima iniuria, si desertores monasteriorum ad militiam clericatus eligantur, cum ex his qui in monasterio permanent, non tamen nisi probatiores atque meliores in clerum assumere soleamus: nisi forte, sicut uulgares dicunt, Malus choraula bonus symphoniacus est; ita iidem ipsi uulgares de nobis iocabuntur dicentes, Malus monachus bonus clericus est. Nimis dolendum, si ad tam ruinosam superbiam monachos surrigamus, et tam graui contumelia clericos dignos putemus, in quorum numero sumus; cum aliquando etiam bonus monachus uix bonum clericum faciat, si adsit ei sufficiens continentia, et tamen desit instructio necessaria, aut persone regularis integritas.

2. Sed de istis credo arbitrata sit Beatitudo tua quod nostra uoluntate, ut suis potius corregionalibus utiles essent, de monasterio recessissent: sed falsum est; sponte abierunt, sponte deseruerunt, nobis quantum potuimus, pro eorum salute, renitentibus. Et de Donato quidem, quia iam factum est, ut antequam de hac re aliquid in concilio  statueremus, ordinaretur, si forte a superbie peruersitate correctus est, quod uult faciat prudentia tua. De fratre uero eius, cuius uel maxime causa de monasterio etiam ipse Donatus abscessit, cum intelligas quid sentiam, nescio quid respondeam. Contradicere tamen prudentie, honori, caritatique tue non audeo; et sane spero id te facturum quod membris Ecclesie salubre perspexeris.



EPISTOLA LXI [* 1Kb]  . Augustinus Theodoro ut prolata hac epistola fidem faciat clericos ex parte Donati uenientes ad Ecclesiam catholicam, in suo ipsorum ordine esse recipiendos.

Dilectissimo et honorando [1 1Kb] fratri THEODORO, AUGUSTINUS Episcopus, in Domino salutem.

1. Cum Beneuolentia tua mecum loqueretur, quomodo susciperemus clericos ex parte Donati, si uoluerint esse catholici, placuit mihi illud quod tibi respondi, etiam hac ad te data epistola exprimere, ut si quis de hac re te interrogauerit, etiam manu mea prolata, quid de hac re sentiamus uel faciamus, ostendas. Scias ergo nos non in eis detestari nisi dissensionem ipsorum, per quam schismatici uel heretici facti sunt, quia Ecclesie catholice unitatem et ueritatem non tenent, in eo quod pacem cum populo Dei non habent, qui toto terrarum orbe diffunditur, et in eo quod in hominibus Baptismum Christi non agnoscunt.  Improbamus ergo malum errorem eorum, quem habent; bonum autem nomen Dei quod habent, et sacramentum eius agnoscimus in eis, et ueneramur, et amplectimur. Sed propterea dolemus errantes, et eos per caritatem Christi lucrari Deo cupimus, ut sanctum sacramentum quod foris ab Ecclesia habent ad perniciem, in pace Ecclesie habeant ad salutem. Si ergo tollantur de medio mala hominum, et honorentur in hominibus bona Dei; erit fraterna concordia, et amabilis pax, ut in cordibus hominum uineat persuasionem diaboli, caritas Christi.

2. Itaque cum ad nos ueniunt ex parte Donati, mala illorum non suscipimus, id est dissensionem et errorem, sed ipsa tolluntur de medio tanquam impedimenta concordie, et amplectimur fratres nostros stantes cum eis, sicut dicit Apostolus, in unitate spiritus [1 1Kb] , in uinculo pacis , et agnoscentes in eis bona Dei, siue sanctum Baptismum, siue benedictionem Ordinationis, siue continentie professionem, siue consignationem uirginitatis, siue fidem Trinitatis, et si qua alia sunt: que omnia etiamsi erant, nichil tamen proderant, quando caritas non erat. Quis autem uere dicit se habere Christi caritatem, quando eius non amplectitur unitatem? Cum ergo ad Catholicam ueniunt, non hic accipiunt quod habebant; sed ut prodesse illis incipiat quod habebant, accipiunt hic quod non habebant. Hic enim accipiunt radicem caritatis in uinculo pacis, et in societate unitatis; ut non ad damnationem, sed ad liberationem illis ualeant omnia que habent sacramenta ueritatis. Non enim debent gloriari sarmenta, quia non sunt spinarum ligna, sed uitis. Si enim non in radice uixerint, cum tota specie sua in ignem mittentur. De quibusdam autem ramis fractis dixit Apostolus quia potens est Deus iterum inserere illos . Et ideo, dilectissime frater, quoscumque illorum uideris forte dubitantes quo ordine suscipiantur a nobis, ostende illis istam quam bene nosti manum meam, et si eam apud se habere uoluerint, habeant; quia testem Deum facio super animam meam, sic eos me suscepturum, ut non solum baptismum Christi quem acceperunt, ipsum habeant, sed etiam honorem sanctimonii et continentie [2 1Kb] .





EPISTOLA LXII [* 1Kb]  . Alypius, Augustinus et Samsucius Seuero, excusantes que in Timothei negotio gesta sunt.

Domino beatissimo et uenerabiliter carissimo et sincerissimo fratri et consacerdoti SEuERO  , et qui tecum, sunt fratribus, ALYPIUS, AUGUSTINUS et SAMSUCIUS, et qui nobiscum sunt fratres, in Domino salutem.

1. Cum Subsanam uenissemus, et que illic nobis  absentibus contra nostram uoluntatem gesta fuerant, quereremus; quedam sicut audieramus, quedam uero aliter facta, omnia tamen dolenda et toleranda [1 1Kb] , quantum Dominus adiuuit, partim obiurgando, partim monendo, partim orando correximus. Illud sane quod post tue Sanctitatis profectionem nos plurimum contristauit, quod inde fratres sine itineris duce dimissi sunt, petimus ignoscas, et timidius quam malitiosius factum scias. Cum enim putarent eos a filio nostro Timotheo propterea mitti, ut in nos maxime Charitatem tuam ad iracundiam prouocarent, uellent autem ipsi nostro aduentui, quem tecum futurum sperabant, omnia integra reseruare, putauerunt non eos profecturos, si ducem itineris non acciperent. Sed tamen peccatum esse, quis dubitet? Hinc etiam factum est ut et Fossori diceretur, iam Timotheum cum ipsis fratribus fuisse profectum; quod utique falsum erat: non tamen a presbytero dictum; et hec omnia fratrem Carcedonium penitus ignorasse, nobis manifestissime declaratum est, quantum ista manifestari solent.

2. Sed quid pluribus immoremur? Memoratus filius noster Timotheus uehementissime perturbatus quod dubietatem tam inopinatam inuitissimus senserit, indicauit nobis quod cum ageres cum illo ut apud Subsanam Deo seruiret, erupit et iurauit a te omnino non recessurum. Cumque eius uoluntatem requireremus, respondit se hac iuratione impediri quominus ibi esset ubi eum esse etiam antea uolebamus; cum iam presertim de sue libertatis manifestatione securus sit. Cumque illi aperuissemus non eum futurum periurii reum, si non per ipsum, sed per te fieret ut propter uitandum scandalum tecum esse non posset; quandoquidem non de tua uoluntate, sed de sua iurare potuerit, nec te sibi uicissim aliquid iurasse confessus sit; ad extremum dixit, quod seruum Dei, Ecclesie filium, dicere oportebat, quidquid nobis cum tua Sanctitate de illo fieri placuisset, id se sine dubio secuturum. Proinde petimus, et per caritatem Christi obsecramus prudentiam tuam, ut omnium que locuti sumus memineris, et rescriptis tuis nos letifices. Debemus enim nos firmiores , sicut ait Apostolus, infirmorum onera sustinere . Frater Timotheus ideo non scripsit Sanctitati tue, quia omnia que gesta sunt sanctus frater tuus significauit. Memor nostri, in Domino glorieris, domine beatissime et uenerabiliter carissime et sincerissime frater.



EPISTOLA LXIII  . Rursum de Timotheo qui postquam iurasset se a Seuero non recessurum, ordinatus fuerat subdiaconus apud Subsanam in diecesi Hipponensi: hoc preter suam uoluntatem factum esse testatur Augustinus; Timotheum tamen quem ad Seuerum redire uoluit, declarat lectoris officio iam ante prestitum ipsi iuramentum, functum fuisse in ecclesiis dieceseos Hipponensis, adeoque sibi remittendum.

 Domino beatissimo, et uenerabili, et sincerissima caritate amplectendo fratri et consacerdoti SEuERO, et qui tecum sunt fratribus, AUGUSTINUS, et fratres qui mecum sunt, in Domino salutem.

1. Si dicam que me ipsa causa cogit dicere, ubi erit sollicitudo caritatis? Si autem non dicam, ubi erit libertas amicitie? uerumtamen fluctuans interim, elegi me purgare potius quam te arguere. Scripsisti te mirari, nos cum dolore nostro tolerare uoluisse, quod correctione emendari potuisset: quasi non sint dolenda que male facta sunt, etiamsi quantum possunt, postea corriguntur; aut non id maxime tolerandum sit, quod cum manifestum sit perperam factum, fieri non possit infectum. Desine itaque mirari, frater sincerissime. Nam ordinatus est apud Subsanam subdiaconus Timotheus, preter meum consilium et uoluntatem; cum quid de illo agendum esset, adhuc inter nostras alternas sententias deliberatio nutaret. Ecce adhuc doleo, quamuis iam ad te redierit; in quo nos tue uoluntati paruisse non penitet.

2. Audi etiam quid obiurgando, quid monendo, quid orando correxerimus, et antequam hinc esset profectus; ne adhuc propterea uideatur tibi nichil a nobis tunc fuisse correctum, quia nondum ad uos ipse redierat. Obiurgando correximus, primo ipsum qui tibi non obtemperauit, ut inconsulto fratre Carcedonio ad tuam Sanctitatem ante profisceretur, unde origo huius nostre tribulationis exorta est; deinde presbyterum et uerinum, per quos ut ordinaretur factum esse comperimus. Cum enim omnes obiurgantibus nobis hec omnia non recte facta esse confessi sunt, et ut sibi ignosceretur rogauerunt; nimis superbe ageremus, si non crederemus esse correctos. Neque enim agere poterant ut facta non essent; sed nec nos aliud obiurgando agebamus, nisi ut se male egisse cognoscerent et dolerent. Monendo autem correximus, primo omnes, ut deinceps talia non auderent, ne iram Dei experirentur: deinde precipue Timotheum, qui sola iuratione se cogi dicebat ad tuam pergere Charitatem; ut si Sanctitas tua, quod fore sperabamus, considerans que simul locuti fuerimus, propter infirmorum scandalum, pro quibus Christus mortuus est et propter Ecclesie disciplinam, quam periculose negligunt, quoniam hic iam lector esse ceperat, nolles eum esse tecum; iam liber a uinculo iurationis, equissimo animo Deo seruiret, cui sumus rationem nostrorum actuum reddituri. Ipsum quoque fratrem Carcedonium, quantum potuimus, monendo ad hoc perduxeramus, ut etiam ipse patientissime acciperet quidquid de illo fieri, conseruande ecclesiastice discipline prouisio et necessitas cogeret Orando autem correxeramus nos ipsos, ut et gubernationes et exitus nostrorum consiliorum misericordie Dei commendaremus, et si quid indignationis nos momorderat, sub illius medicinalem dexteram confugiendo sanaremur. Ecce quam multa, partim obiurgando, partim monendo, partim orando correxeramus.

3. Et nunc considerantes uinculum caritatis, ut non possideamur a satana, non enim ignoramus  mentes eius, quid aliud facere debuimus nisi obtemperare uoluntati tue, qui non putasti quod factum est corrigi potuisse, nisi ipse, in quo tibi iniuriam factam esse conquereris, iuri tuo redderetur? Hoc etiam frater ipse Carcedonius, quamuis non post leuem animi perturbationem, de qua peto ut ores pro illo, tamen Christum in te cogitans, equanimiter fecit. Et cum adhuc ego, utrum apud nos remorante Timotheo, alias ad tuam Germanitatem litteras mitterem, cogitandum putarem; ueritus est ipse paternam commotionem [1 1Kb] tuam; et precidit deliberationem meam, non solum sinens, sed etiam instans ut tibi Timotheus redderetur.

4. Ego autem, frater Seuere, causam meam iudicio tuo dimitto. Certus sum enim Christum habitare in corde tuo; per quem te obsecro ut ipsum consulas, tue menti sibi subdite presidentem, utrum homo, qui in ecclesia mee dispensationi credita iam legere ceperat, et non semel, sed iterum et tertio, apud Subsanam et presbytero Subsanensis Ecclesie comitatus, et apud Turres, et apud Cizan [2 1Kb] et apud uerbalis egerat, non fuisse lector possit aut debeat iudicari  . Et sicut nos, quod postea nobis inuitis factum est, Deo iubente correximus; sic et tu quod prius te nesciente factum est, eodem iubente similiter corrige. Neque enim uereor ne tu parum intelligas quantus aditus aperitur ad dissoluendum ordinem Ecclesiastice discipline, si alterius Ecclesie clericus cuicumque iurauerit quod ab ipso non sit recessurus, eum secum esse permittat, ideo se facere affirmans, ne auctor sit eius periurii; cum profecto qui hoc non sinet, nec illum apud ipsum remanere permittet, quia de se, non de altero iurare potuit, ipse pacificam regulam sine aliqua reprehensione custodiat.



EPISTOLA LXIu [* 1Kb]  . Augustinus Quintiano, ipsum ad patientiam adhortans et Aurelio episcopo reconciliatum cupiens, agensque de Priuatione quem ille sue Ecclesie clericum querebatur in monasterium Augustini susceptum fuisse.

Domino dilectissimo fratri et compresbytero QUINTIANO, AUGUSTINUS, in Domino salutem.

1. Nos non dedignamur aspicere corpora minus pulchra, presertim cum ipse anime nostre nondum pulchre sint, sicut eas futuras speramus, cum ille ineffabiliter pulcher nobis apparuerit, in quem modo non uidentes credimus: tunc enim similes ei erimus, quando uidebimus eum sicuti est . Quod et tu de anima tua, si libenter et fraterne me accipis, admonemus ut sentias, nec eamdem pulchram esse presumas, sed quemadmodum Apostolus precipit, in spe gaudeas, et quod sequitur facias; sic enim dicit, Spe gaudentes, in tribulatione patientes ;  spe enim salui facti sumus; sicut rursus idem ipse dicit, Spes autem que uidetur, non est spes: quod enim uidet quis, quid sperat? Si autem quod non uidemus speramus, per patientiam exspectamus . Hec patientia in te non deficiat, et in bona conscientia sustine Dominum, et uiriliter age, et confortetur cor tuum, et sustine Dominum .

2. Manifestum est quidem quod si ad nos uenires, uenerabili episcopo Aurelio non communicans, nec apud nos posses communicare; sed ea caritate nos faceremus, qua et illum facere non dubitamus. Nec ideo tamen onerosus nobis esset aduentus tuus; quia et te oportet equo animo facere pro Ecclesie disciplina, presertim salua conscientia, quam tu nosti et Deus. Neque enim et ille si causam tuam discutiendam distulit, odio tui fecit, et non necessitatibus suis; quas tu si ita nosses quemadmodum tuam nosti, nec mirareris nec contristareris. Quod etiam de nostris petimus credas, quia similiter eas non potes nosse. Sunt autem maiores nobis, et auctoritate digniores, et loco uiciniores episcopi, per quos facilius possitis ad curam uestram pertinentis Ecclesie causas exsequi. Nec ego tamen tacui apud uenerabilem et debita mihi pro eius meritis honorificentia suscipiendum fratrem et collegam meum senem Aurelium, tribulationem uestram et querimoniam litterarum uestrarum; sed per exemplum epistole tue, innocentiam tuam ei perferre curaui. Litteras autem tuas uel pridie, uel ante biduum Natalis Domini accepi, quando illum insinuasti ad Ecclesiam Badesilitanam uenturum, a qua timetis Dei plebem conturbari atque corrumpi. Quapropter per litteras quidem alloqui plebem uestram non audeo; rescribere autem eis qui mihi scriberent, possem: ultro autem ad plebem scribere, que dispensationi mee commissa non est, unde possem?

3. uerumtamen quod tibi uni dico, qui mihi scripsisti, per teipsum perueniat ad eos quibus opus est dici. uos ipsi prius nolite in scandalum mittere Ecclesiam, legendo in populis scripturas quas canon ecclesiasticus non recepit; his enim heretici, et maxime Manichei, solent imperitas mentes euertere, quos in campo uestro libenter latitare audio. Miror ergo prudentiam tuam, quod me admonueris ut iubeam non recipi eos qui ad nos a uobis ad monasterium ueniunt, ut quod statutum est a nobis in concilio permaneret; et tu non memineris in concilio  institutum, que sint Scripture canonice que in populo Dei legi debeant. Recense ergo concilium, et omnia que ibi legeris commenda memorie; et ibi etiam inuenies, de solis clericis fuisse statutum  , non etiam de laicis, ut undecumque uenientes non recipiantur in monasterium. Non quia monasterii facta mentio est; sed quia sic institutum est, ut clericum alienum nemo suscipiat. Recenti autem concilio  statutum est, ut  de aliquo monasterio qui recesserint, uel proiecti fuerint, non fiant alibi clerici aut prepositi monasteriorum. Si ergo de Priuatione  te aliquid mouit, scias eum a nobis nondum esse susceptum in monasterium; sed causam ipsius ad senem Aurelium misi, ut quod de illo statuerit, hoc faciam. Miror enim utrum iam potest lector deputari, qui nonnisi semel scripturas etiam non canonicas legit. Si enim propterea iam ille lector ecclesiasticus, profecto et illa scriptura ecclesiastica est. Si autem illa scriptura ecclesiastica non est, quisquis eam quamuis in ecclesia legerit, ecclesiasticus lector non est. Tamen de isto adolescente, quod memorato antistiti uisum fuerit, hoc oportet obseruem.

4. Plebs autem uigesilitana, uobiscum nobis in uisceribus Christi carissima, si episcopum in plenario Africe concilio  degradatum suscipere noluerit, sano capite faciet, et nec cogi potest, nec debet. Et quisquis eam uiolenter cegerit, ostendet qualis sit; et qualis ante fuerit, quando de se nichil mali credi uolebat, faciet intelligi. Nullus enim sic proditur qualem causam habuerit, quam ille qui per seculares potestates, uel quaslibet uiolentias, cum perturbatione et querela conatur recipere honorem quem perdidit. Non uult enim uolenti Christo seruire, sed Christianis nolentibus dominari. Fratres, cauti estote: multum astutus est diabolus; sed Christus Dei Sapientia est.



EPISTOLA LXu  . Augustinus Xantippo Numidie primati, rationem reddens cur Abundantio presbytero infami Ecclesiam committere noluerit.

Domino beatissimo et uenerabiliter suscipiendo patri et consacerdoti seni XANTIPPO, AUGUSTINUS, in Domino salutem.

1. Officio debito meritis tuis, salutans Dignationem tuam, tuisque me orationibus ualde commendans, insinuo prudentie tue, Abundantium quemdam in fundo Strabonianensi pertinente ad curam nostram [1 1Kb] ordinatum fuisse presbyterum. Qui cum non ambularet uias seruorum Dei, non bonam famam habere ceperat; qua ego conterritus, non tamen temere aliquid credens, sed plane sollicitior factus, operam dedi, si quo modo possem ad aliqua male conuersationis eius certa indicia peruenire. Ac primo comperi, eum pecuniam cuiusdam rusticani diuino apud se commendato interuertisse, ita ut nullam inde posset probabilem reddere rationem. Deinde conuictus atque confessus est, die ieiunii Natalis Domini, quo etiam Gippitana Ecclesia sicut cetere ieiunabant, cum tanquam perrecturus ad Ecclesiam suam ualefecisset college suo presbytero Gippitano, hora ferme quinta, et cum secum nullum clericum haberet, in eodem fundo restitisse,  et apud quamdam male fame mulierem et prandisse et cenasse, et in una [1 1Kb] domo mansisse. In huius autem hospitio iam quidem clericus noster Hipponensis remotus erat; et hoc quia iste optime nouerat, negare non potuit. Nam que negauit, Deo dimisi, iudicans que occultare permissus non est. Timui ei committere Ecclesiam, presertim inter hereticorum circumlatrantium rabiem constitutam. Et cum me rogaret ut ad presbyterum fundi Armemanensis [2 1Kb] in campo Bullensi, unde ad nos deuenerat, causa eius insinuata litteras darem, ne quid de illo atrocius suspicaretur, ut illic uiuat, si fieri potest, sine officio presbyterii correctior, misericordia commotus feci. Hec autem me precipue prudentie tue intimare oportebat, ne aliqua tibi fallacia subreperet.

2. Audiui autem causam eius, cum centum dies essent ad Dominicum Pasche, qui futurus est octauo idus aprilis. Hoc propter concilium insinuare curaui uenerabilitati tue, quod etiam ipsi non celaui, sed ei fideliter quid institutum esset  aperui: ut si intra annum causam suam, si forte sibi aliquid agendum putat, agere neglexerit, deinceps eius uocem nemo audiat. Nos autem, beatissime domine et uenerabiliter suscipiende pater, si hec indicia male conuersationis clericorum, maxime cum fama non bona eos ceperit comitari, non putauerimus eo modo uindicanda, quo in concilio constitutum est; incipimus cogi ea que sciri non possunt, uelle discutere, et aut incerta damnare, aut uere incognita preterire. Ego certe presbyterum, et qui die ieiunii, quo eiusdem loci etiam Ecclesia ieiunabat, ualefaciens college suo eiusdem loci presbytero, apud famosam mulierem, nullum secum clericum habens, remanere et prandere et cenare ausus est, et in una domo dormire, remouendum ab officio presbyterii arbitratus sum, timens ei deinceps Ecclesiam Dei committere. Quod si forte iudicibus ecclesiasticis aliud uidetur, quia sex episcopis causam presbyteri terminari concilio  statutum est, committat illi, qui uult, Ecclesiam sue cure commissam: ego talibus, fateor, quamlibet plebem committere timeo, presertim quos nulla bona fama defendit, ut hoc eis possit ignosci; ne si quid perniciosius eruperit, languens imputem mihi.



EPISTOLA LXuI [* 1Kb]  . Expostulat cum Crispino Calamensi, qui Mappalienses metu subactos rebaptizarat. [3 1Kb]

1. Deum quidem timere debuisti; sed quia in rebaptizandis Mappaliensibus  sicut homo timeri uoluisti,  cur non ualeat iussio regalis in prouincia, si tantum ualuit iussio prouincialis in uilla? Si personas compares, tu possessor, ille imperator. Si loca compares, tu in fundo, ille in regno. Si causas compares, ille ut diuisio resarciatur, tu ut unitas diuidatur. Sed nos te de homine non terremus. Nam possemus agere ut decem libras auri secundum imperatoria iussa persolueres. An forte propterea non habes unde reddas quod dare iussi sunt rebaptizatores, dum multum erogas ut emas quos rebaptizes? Sed nos te, ut dixi, de homine non terremus; Christus te potius terreat. Cui uolo scire quid respondeas, si tibi dicat: Crispine, carum fuit pretium tuum ad emendum timorem Mappaliensium, et uilis mors mea ad emendum amorem omnium gentium? plus ualuit rebaptizandis colonis tuis quod numeratum est de seculo tuo, quam baptizandis populis meis quod manauir de latere meo? Scio te plura audire posse, si Christo aurem prebeas, et ex ipsa tua possessione admoneri quam impia contra Christum loquamini. Si enim humano iure presumis firme te possidere quod emisti argento tuo, quanto firmius diuino iure possidet Christus quod emit sanguine suo! Et ille quidem inconcusse possidebit totum quod emit, de quo dictum est: Dominabitur a mari usque ad mare, et a flumine usque ad terminos orbis terre . Sed certe quomodo confidis non te perditurum quod in Africa uideris emisse, qui Christum dicis toto orbe perdito ad solam Africam remansisse?

2. Quid multa? Si uoluntate sua Mappalienses in tuam communionem transierunt, ambos nos audiant; ita ut scribantur que dicemus, et a nobis subscripta eis punice interpretentur, et remoto timore dominationis eligant quod uoluerint. Ex iis enim que dicemus apparebit utrum coacti in falsitate remaneant, an uolentes teneant ueritatem. Si enim hec non intelligunt, qua temeritate traduxisti non intelligentes? Si autem intelligunt, ambos, ut dixi, audiant, et quod uoluerint faciant. Si que etiam plebes a uobis ad nos transierunt, quas putas a dominis coactas, hoc et ibi fiat; ambos nos audiant, et eligant quod placuerit. Si autem non uis hoc fieri, cui non appareat non uos de ueritate presumere? Sed cauenda est ira Dei, et hic et in futuro seculo. Adiuro te per Christum, ut ad ista respondeas.



EPISTOLA LXuII [* 1Kb]  . Augustinus Hieronymo: negans se scripsisse librum in eum; in hoc falsus, quod aliquis prolixam epistolam librum appellasset.

Domino carissimo et desideratissimo, et honorando in Christo fratri et compresbytero HIERONYMO, AUGUSTINUS, in Domino salutem.



CAPUT PRIMUM.

1. Audiui peruenisse in manus  tuas litteras meas; sed, quod adhuc rescripta non merui, nequaquam imputauerim dilectioni tue: aliquid procul dubio impedimenti fuit. Unde agnosco a me Dominum potius deprecandum, ut tue uoluntati det facultatem mittendi quod rescripseris: nam rescribendi iam dedit quia, cum uolueris, facillime poteris.



CAP. II.

2. Etiam hoc, ad me sane perlatum, utrum quidem crederem dubitaui; sed hinc quoque tibi aliquid utrum scriberem, dubitare non debui: hoc autem breui suggestum esse Charitati tue a nescio quibus fratribus, mihi dictum est, quod librum aduersus te scripserim, Romamque miserim. Hoc falsum esse noueris; Deum nostrum testor, hoc me non fecisse. Sed si forte aliqua in aliquibus scriptis meis reperiuntur, in quibus aliter aliquid quam tu sensisse reperiar, non contra te dictum, sed quod mihi uidebatur a me scriptum esse, puto te debere cognoscere; aut si cognosci non potest, credere. Ita sane hoc dixerim, ut ego non tantum paratissimus sim, si quid te in meis scriptis mouerit, fraterne accipere quid contra sentias, aut de correctione mea, aut de ipsa tua beneuolentia gauisurus; uerum etiam hoc a te postulem, et flagitem.

3. O si licuisset, etsi non cohabitante, saltem uicino te in Domino perfrui ad crebrum et dulce colloquium! Sed quia id non est datum, peto ut hoc ipsum, quod in Domino quam possumus simul sumus, conseruari studeas, et augeri ac perfici, et rescripta quamuis rara non spernere. Saluta obsequio meo sanctum fratrem Paulinianum, et omnes fratres qui tecum ac de te in Domino gaudent [1 1Kb] . Memor nostri exaudiaris a Domino in omni sancto desiderio tuo, domine carissime et desideratissime, et honorande in Christo frater.





EPISTOLA LXuIII [* 1Kb]  . Hieronymus Augustino, iam accepta epistola que continet questionem de mendacio officioso, sed dubitans etiamnum an sit Augustini, negat se responsurum nisi sit certus de auctore. Meminit et Ruffini ficto nomine.

Domino uere sancto, ac beatissimo pape AUGUSTINO, HIERONYMUS, in Christo salutem.

1. In ipso profectionis articulo, sancti filii nostri Asterii hypodiaconi, necessarii mei [2 1Kb] , Beatitudinis tue littere superuenerunt, quibus satisfacis te contra paruitatem meam librum Romam non misisse. Hoc nec ego factum audieram; sed epistole cuiusdam, quasi ad me scripte, per fratrem nostrum Sysinnium diaconum huc exemplaria peruenerunt. In qua hortaris me, ut super quodam Apostoli capitulo canam, et imiter Stesichorum, inter uituperationes et laudes Helene fluctuantem; ut qui detrahendo oculos perdiderat, laudando receperit. Ego simpliciter fateor Dignationi tue, licet  stilus et tua mihi uiderentur, tamen non temere exemplaribus litterarum credendum putaui; ne forte, me respondente lesus, iuste expostulares, quod probare ante debuissem tuum esse sermonem, et sic rescribere. Accessit ad moram sancte et uenerabilis Paule longa infirmitas. Dum enim languenti multo tempore assidemus, pene epistole tue, uel eius qui sub tuo nomine scripserat, obliti sumus, memores illius uersiculi: »Musica in luctu, importuna narratio« . Itaque, si tua est epistola, aperte scribe, uel mitte exemplaria ueriora; ut absque ullo rancore stomachi in Scripturarum disputatione uersemur, et uel nostrum emendemus errorem, uel alium frustra reprehendisse doceamus.

2. Absit autem a me, ut quidquam de libris Beatitudinis tue attingere audeam. Sufficit enim mihi probare mea, et aliena non carpere. Ceterum optime nouit prudentia tua, unumquemque in suo sensu abundare, et puerilis esse iactantie, quod olim adolescentuli facere consueuerant, accusando illustres uiros, suo nomini famam querere. Nec tam stultus sum, ut diuersitate explanationum tuarum me ledi putem; quia nec tu lederis. si nos contraria senserimus. Sed illa est uera inter amicos reprehensio, si nostram peram [1 1Kb] non uidentes, aliorum iuxta Persium, manticam consideremus. Superest ut diligas diligentem te, et in Scripturarum campo iuuenis senem non prouoces. Nos nostra habuimus tempora, et cucurrimus quantum potuimus. Nunc, te currente, et longa spatia transmeante, nobis debetur otium: simulque  ne solus mihi de petis aliquid proposuisse uidearis, memento Daretis et Entelli  , et uulgaris prouerbii, quod bos lassus fortius figat pedem. Tristes hec dictauimus. Utinam mereremur complexus tuos, et collatione mutua uel doceremus aliqua, uel disceremus!

3. Misit mihi, temeritate solita, maledicta sua Calphurnius [2 1Kb] cognomento Lanarius, que ad Africam quoque studio eius didici peruenisse. Ad que breuiter ex parte respondi; et libelli eius uobis misi exemplaria, latius opus, cum opportunum fuerit, primo missurus tempore. In quo illud caui, ne in quoquam existimationem lederem christianam, sed tantum ut delirantis imperitique mendacium ac uecordiam confutarem. Memento mei, sancte ac uenerabilis papa. uide, quantum te diligam, ut ne prouocatus quidem uoluerim respondere, nec credam tuum esse quod in altero forte reprehenderem. Frater Communis suppliciter te salutat.





EPISTOLA LXIX [* 1Kb]  . Alypius et Augustinus Castorio, ipsum hortantes ut in episcopatu uaginensis Ecclesie Maximiano fratri suo gloriose cedenti succedat.

 Domino merito dilectissimo, digneque honorabili et suscipiendo filio CASTORIO, ALYPIUS et AUGUSTINUS in Domino salutem.

1. Molitus est quidem aduersarius Christianorum, per carissimum atque dulcissimum filium nostrum fratrem tuum, Catholice matri, que uos in hereditatem Christi ab exheredata precisione fugientes pio sinu suscepit, periculosissimum scandalum commouere; cupiens uidelicet serenitatem gaudii nostri, que nobis de bono uestre conuersionis oborta est, feda innubilare tristitia. Sed Dominus Deus noster misericors et miserator, consolans afflictos, nutriens paruulos, curans infirmos, ad hoc eum aliquid posse permisit, ut rem correctam multo amplius letaremur, quam dolebamus afflictam. Longe est quippe gloriosius episcopatus sarcinam propter Ecclesie uitanda pericula deposuisse, quam propter regenda gubernacula suscepisse. Ille quippe se honorem, si pacis ratio pateretur, digne accipere potuisse demonstrat, qui acceptum non defendit indigne. uoluit ergo Deus, etiam per fratrem tuum, filium nostrum Maximianum, ostendere inimicis Ecclesie sue, esse in uisceribus [1 1Kb] eius, qui non sua querant, sed que Iesu Christi. Neque enim illud ministerium dispensationis mysteriorum Dei, uictus aliqua seculari cupiditate deseruit, sed pacifica permotus pietate deposuit, ne propter eius honorem feda et periculosa, aut fortasse etiam perniciosa in membris Christi dissensio nasceretur. Quid enim esset cecius et omni exsecratione dignius, quam propter Ecclesie catholice pacem schisma deserere, et ipsam pacem catholicam honoris sui questione turbare? Quid enim laudabilius, et christiane caritati commodatius, quam derelicta Donatistarum uesana superbia, ita hereditati Christi coherere, ut testimonium humilitatis, amore probaretur unitatis? Itaque quantum ad ipsum attinet, sicut eum gaudemus talem inuentum, ut quod in eius corde diuinus sermo edificauit, nequaquam tempestas huius tentationis euerteret: sic optamus et deprecamur a Domino, ut consequenti uita et moribus suis magis magisque declaret, quam bene ge turus fuisset, quod profecto gereret si hoc oportuisset. Retribuatur ei pax eterna que promissa est Ecclesie, qui intellexit sibi non expedire quod paci non expediebat Ecclesie.

2. Tu uero, fili carissime, non mediocre gaudium nostrum, qui nulla tali necessitate a suscipiendo episcopatu impediris, decet indolem tuam Christo in te dicare quod dedit. Ingenium quippe tuum, prudentia, eloquentia, grauitas, sobrietas, et cetera quibus ornantur mores tui, dona sunt Dei. Cui melius seruiunt, quam ei a quo tributa sunt, ut et custodiantur, et augeantur, et perficiantur, et remunerentur? Non seruiant huic seculo, ne uanescant cum illo atque dispereant. Non diu tecum in hoc agendum nouimus, quanta facilitate consideres spes inanium hominum, et insatiabiles cupiditates, et incertam uitam. Abiice igitur ex animo quidquid terrene atque false felicitatis  exspectatione conceperat: operare in agro Dei, ubi certus est fructus, ubi tam multa tanto ante completa sunt promissa, ut ea que restant insanissime desperentur. Obsecramus te per Christi diuinitatem et humanitatem, per pacem celestis illius ciuitatis, unde peregrinantes labore temporali eternam requiem comparamus, ut in episcopatu uaginensis [1 1Kb] Ecclesie fratri tuo, non ignominiose cadenti, sed gloriose cedenti succedas. Plebs illa cui per tuam mentem ac linguam donis Dei fecundatam et ornatam uberrima incrementa speramus, in te intelligat fratrem tuum non pro sua desidia, sed pro eius pace fecisse quod fecit. Hec epistola mandauimus ut tibi non legeretur, nisi cum te iam tenerent quibus es necessarius. Nos enim te spiritualis amoris uinculo tenemus, quia et nostro collegio multum es necessarius. Cur autem etiam corporalem presentiam non exhibuerimus, postea scies.





EPISTOLA LXX [* 1Kb]  . Donatistarum Catholicos traditionis insimulantium temeritas prodit sese in causa Feliciani ab ipsis primum solemniter damnati, ac postea in honore suo recepti.

Domino dilectissimo et honorabili fratri NAUCELIONI [2 1Kb] , ALYPIUS et AUGUSTINUS.

1. Cum retulisses nobis quid a patre [3 1Kb] nostro Clarentio responsum fuerit, id est, de Feliciano Mustitano non eum negasse, et damnatum ab ipsis, et postea in honore suo receptum, sed innocentem fuisse damnatum, quia absens fuerit, et absentem se fuisse probauerit: hoc dicimus, ut ad hoc respondeat, quia non licuit damnari inauditum, quem innocentem fuisse ipsi modo dicunt, qui eum damnauerunt. Aut ergo innocens damnari non debuit, aut nocens recipi damnatus non debuit. Si innocens receptus est, innocens damnatus est; si nocens damnatus est, nocens receptus est. Si nesciebant, qui illum damnauerunt, utrum innocens fuerit, arguendi sunt temeritatis, quia inauditum, innocentem, de quo nesciebant, damnare ausi sunt; et de presenti facto intelligimus eadem temeritate illos damnasse etiam superiores quos traditionis crimine infamauerunt. Si enim potuit ab ipsis innocens damnari, potuerunt ab ipsis traditores etiam dici qui non erant traditores.

2. Deinde idem Felicianus damnatus ab ipsis multo tempore cum Maximiano communicauit: si innocens  erat quando damnatus est, quare posteriore tempore cum scelerato Maximiano communicans multos baptizauit extra communionem ipsorum? Testes sunt ipsi, qui egerunt apud proconsulem, ut idem Felicianus tanquam cum Maximiano de Basilica excluderetur. Parum ergo erat damnasse absentem, damnasse inauditum, damnasse, sicut dicunt, innocentem; insuper et aditus est contra illum proconsul, ut de ecclesia expelleretur. uel tunc quando illum expellebant de ecclesia, fatentur quia inter damnatos et sceleratos et Maximianistas eum deputauerunt. Quando ergo ille baptizabat homines, Maximiano communicans, baptismum uerum dabat an falsum? Si uerum baptismum dabat qui cum Maximiano communicabat, quare accusatur baptismus orbis terrarum? Si autem falsum baptismum dabat, quando communicabat cum Maximiano, quare sic sunt recepti cum illo quos in schismate Maximiani baptizauit, et nemo eos in parte uestra [1 1Kb] rebaptizauit?



EPISTOLA LXXI [* 1Kb]  . Augustinus Hieronymo, dehortans a libris Testamenti ueteris ex hebreo uertendis, et exhortans ut Septuaginta uersionem mire deprauatam ac uariantem reddat sue ueritati. Nouum Testamentum ab eo castigatum probat.

Domino uenerabili, et desiderabili sancto fratri, et compresbytero HIERONYMO AUGUSTINUS, in Domino salutem.



CAP. PRIMUM.

1. Ex quo cepi ad te scribere ac tua scripta desiderare, nunquam mihi melior occurrit occasio, quam ut per Dei seruum ac ministrum fidelissimum, mihique carissimum mea tibi afferretur epistola, qualis est filius noster Cyprianus diaconus. Per hunc certe ita spero litteras tuas, ut certius in hoc rerum genere quidquam sperare non possim. Nam nec studium in petendis rescriptis memorato filio nostro deerit, nec gratia in promerendis, nec diligentia in custodiendis, nec alacritas in perferendis, nec fides in reddendis: tantum si aliquo modo merear, adiuuet Dominus, et adsit cordi tuo et desiderio meo, ut fraternam uoluntatem nulla maior uoluntas impediat.

2. Quia ergo duas iam epistolas misi, nullam autem tuam postea recepi, easdem ipsas rursus mittere uolui, credens eas non peruenisse. Que etsi peruenerunt, ac fortasse tue potius ad me peruenire minime potuerunt, ea ipsa scripta que iam misisti, iterum mitte, si forte reseruata sunt; sin minus, rursus dicta quod legam, dum tamen his respondere ne graueris, quod iam diu est ut exspecto. Primas etiam quas ad te adhuc presbyter litteras preparaueram mittendas per quemdam fratrem nostrum Profuturum, qui postea collega nobis factus, iam ex hac uita migrauit, nec eas tunc ipse perferre potuit, quia continuo dum  proficisci disponit, episcopatus sarcina detentus, ac deinde in breui defunctus est, etiam nunc mittere uolui; ut scias in tua colloquia quam olim inardescam, et quam uim patiar, quod a me tam longe absunt sensus corporis tui, per quos adire possit ad animum tuum animus meus, mi frater dulcissime, et in Domini membris honorande.



CAPUT II.

3. In hac autem epistola hoc addo, quod postea didicimus, Iob ex hebreo a te interpretatum, cum iam quamdam haberemus interpretationem, tuam eiusdem prophete ex greco eloquio uersam in latinum: ubi tamen asteriscis notasti que in hebreo sunt, et in greco desunt; obeliscis autem que in greco inueniuntur, et in hebreo non sunt, tam mirabili diligentia, ut quibusdam in locis ad uerba singula, singulas stellas uideamus, significantes eadem uerba esse in hebreo, in greco autem non esse. Porro in hac posteriore interpretatione, que uersa est ex hebreo, non eadem uerborum fides occurrit, nec parum turbat cogitantem, uel cur in illa prima tanta diligentia figantur asterisci, ut minimas etiam particulas orationis indicent deesse codicibus grecis, que sunt in hebreis; uel cur in hac altera que ex hebreis est, negligentius hoc curatum sit, ut he eedem particule locis suis inuenirentur. Aliquid inde, exempli gratia, uolui ponere; sed mihi ad horam codex defuit, qui ex hebreo est. uerumtamen quia preuolas ingenio, non solum quid [1 1Kb] dixerim, uerum etiam quid dicere uoluerim, satis, ut opinor, intelligis, ut, causa reddita, quod mouet edisseras.

4. Ego sane te mallem grecas potius canonicas nobis interpretari Scripturas, que Septuaginta interpretum [2 1Kb] perhibentur. Perdurum erit enim, si tua interpretatio per multas ecclesias frequentius ceperit lectitari, quod a grecis ecclesiis latine ecclesie dissonabunt, maxime quia facile contradictor conuincitur greco prolato libro, id est lingue notissime. Quisquis autem in eo quod ex hebreo translatum est, aliquo insolito permotus fuerit, et falsi crimen intenderit, uix aut nunquam ad hebrea testimonia peruenietur, quibus defendatur obiectum. Quod si etiam peruentum fuerit, tot latinas et grecas auctoritates damnari quis ferat? Huc accedit quia etiam consulti Hebrei possunt aliud respondere: ut tu solus necessarius uidearis, qui etiam ipsos possis conuincere; sed tamen quo iudice mirum si potueris inuenire.



CAPUT III.

5. Nam quidam frater noster episcopus, cum lectitari instituisset in ecclesia cui preest, interpretationem tuam, mouit quiddam longe aliter abs te positum apud Ionam prophetam , quam erat omnium sensibus memorieque inueteratum, et tot etatum successionibus decantatum. Factus est tantus tumultus in plebe maxime grecis arguentibus et inclamantibus [3 1Kb] calumniam falsitatis, ut cogeretur episcopus  [4 1Kb] Iudeorum  testimonium flagitare. Utrum autem illi imperitia an malitia, hoc esse in hebreis codicibus responderunt, quod et greci et latini habebant atque dicebant. Quid plura? Coactus est homo uelut mendositatem corrigere, uolens, post magnum periculum, non remanere sine plebe. Unde etiam nobis uidetur, aliquando te quoque in nonnullis falli potuisse. Et uide hoc quale sit, in eis litteris que non possunt collatis usitatarum linguarum testimoniis emendari.



CAPUT Iu.

6. Proinde non paruas Deo gratias agimus de opere tuo, quo Euangelium ex greco interpretatus es, quia pene in omnibus nulla offensio est, cum Scripturam grecam contulerimus. Unde, si quisquam ueteri falsitati contentiosus fauerit, prolatis collatisque codicibus, uel docetur facillime, uel refellitur. Et si quedam rarissima merito mouent, quis tam durus est, qui labori tam utili non facile ignoscat, cui uicem laudis referre non sufficit? Quid tibi autem uideatur, cur in multis aliter se habeat hebreorum codicum auctoritas, aliter grecorum que dicitur Septuaginta, uellem dignareris aperire. Neque enim paruum pondus habet illa que sic meruit diffamari, et qua usos Apostolos, non solum res ipsa indicat, sed etiam te attestatum esse memini. Ac per hoc plurimum profueris, si eam grecam Scripturam, quam Septuaginta operati sunt, latine ueritati reddideris: que in diuersis codicibus ita uaria est, ut tolerari uix possit; et ita suspecta, ne in greco aliud inueniatur, ut inde aliquid proferri aut probari dubitetur. Breuem putabam futuram hanc epistolam; sed nescio quomodo ita mihi dulce factum est in ea progredi, ac si tecum loquerer. Sed obsecro te per Dominum, ne te pigeat ad omnia respondere, et prestare mihi, quantum potueris, presentiam tuam.





EPISTOLA LXXII [* 1Kb]  . Hieronymus Augustino expostulans de illius epistola per Italiam sparsa, qua taxabatur locus non recte expositus in Epistola ad Galatas.

Domino uere sancto et beatissimo pape AUGUSTINO, HIERONYMUS, in Domino salutem.



CAP. PRIMUM.

1. Crebras ad me epistolas dirigis, et sepe compellis [1 1Kb] ut respondeam cuidam epistole tue, cuius ad me, ut ante iam scripsi, per fratrem Sysinnium diaconum exemplaria peruenerant, absque subscriptione tua, et que primum per fratrem Profuturum, secundo per quemdam alium te misisse significas; et interim Profuturum retractum de itinere, et episcopum constitutum, ueloci morte subtractum; illum cuius nomen retices, maris timuisse discrimina, et nauigationis mutasse consilium. Que cum ita sint, satis mirari nequeo quomodo ipsa epistola et Rome et in Italia haberi a plerisque dicatur, et ad me solum non peruenerit, cui soli missa est; presertim cum idem frater Sysinnius inter ceteros tractatus tuos dixerit eam se non in Africa, non apud te, sed in  insula Adrie, ante hoc ferme quinquennium reperisse.

2. De amicitia omnis tollenda suspicio est, et sic eum amico, quasi cum altero se, est loquendum. Nonnulli familiares mei, et uasa Christi, quorum Ierosolymis et in sanctis locis permagna copia est, suggerebant non simplici a te animo factum, sed laudem atque rumusculos et gloriolam populi requirente, ut de nobis cresceres; ut multi cognoscerent te prouocare, me timere; te scribere ut doctum, me tacere ut imperitum, et tandem reperisse, qui garrulitati mee modum imponeret. Ego autem, ut simpliciter fatear, Dignationi tue primum idcirco respondere nolui, quia tuam liquido epistolam non credebam, nec  litum melle gladium. Deinde illud cauebam, ne episcopo communionis mee uiderer procaciter respondere, et aliqua in reprehendentis epistola reprehendere; presertim cum quedam in illa heretica iudicarem.



CAPUT II.

3. Ad extremum ne tu iure expostulares et diceres, Quid enim? epistolam meam uideras, et note tibi manus in subscriptione signa deprehenderas, ut tam facile amicum lederes, et alterius malitiam in meam uerteres contumeliam? Igitur ut ante iam scripsi, aut mitte eamdem epistolam tua subscriptam manu; aut senem latitantem in cellula lacessere desine. Sin autem tuam uis uel exercere, uel ostentare doctrinam, quere iuuenes, et disertos, et nobiles, quorum Rome dicuntur esse quam plurimi, qui possint et audeant tecum congredi, et in disputatione sanctarum Scripturarum, iugum cum episcopo ducere. Ego quondam miles, nunc ueteranus, et tuas et aliorum debeo laudare uictorias, non ipse rursus effeto corpore dimicare; ne, si me frequenter ad rescribendum impuleris, illius recorder historie, quod Annibalem iuueniliter exsultantem, Q. Maximus patientia sua fregerit .

Omnia fert etas, animum quoque. Sepe ego longos
Cantando puerum memini me condere soles:
Nunc oblita mihi tot carmina; uox quoque Merim
Iam fugit ipsa. 
Et, ut magis de Scripturis sanctis loquar, Berzellai ille Galaadites, regis Dauid beneficia omnesque delicias iuueni delegans filio , ostendit senectutem hec appetere non debere, nec oblata suscipere.

4. Quod autem iuras te aduersum me librum non scripsisse, neque Romam misisse quem non scripseris, sed si forte aliqua in tuis scriptis reperiantur, que a meo sensu discrepent, non me a te lesum, sed a te scriptum quod tibi rectum uidebatur: queso ut me patienter audias. Non scripsisti librum; et quomodo mihi reprehensionis a te mee per alios scripta delata sunt? cur habet Italia quod tu non scripsisti? qua ratione poscis ut rescribam ad ea que scripsisse te denegas? Nec tam hebes sum ut, si diuersa senseris, me a te lesum putem. Sed si mea cominus dicta reprehendas, et rationem scriptorum expetas, et que scripserim emendare compellas, et ad prouoces, et oculos mihi reddas; in hoc leditur amicitia, in hoc necessitudinis iura uiolantur. Ne uideamur certare pueriliter et fautoribus inuicem uel detractoribus nostris tribuere materiam contendendi; hec scribo, quia te pure et christiane diligere cupio, nec  quidquam in mea mente retinere quod distet a labiis. Non enim conuenit ut ab adolescentia usque ad hanc etatem, in monasteriolo cum sanctis fratribus labore desudans, aliquid contra episcopum communionis mee scribere audeam, et eum episcopum quem ante cepi amare quam nosse, qui me prior ad amicitiam prouocauit, quem post me orientem in Scripturarum eruditione letatus sum. Igitur aut tuum negato librum, si forte non tuus est, et desine flagitare rescriptum ad ea que non scripsisti; aut si tuus est, ingenue confitere, ut si in defensionem mei aliqua scripsero, in te culpa sit qui prouocasti, non in me qui respondere compulsus sum.



CAPUT III.

5. Addis preterea te paratum esse ut, si quid me in tuis scriptis mouerit, aut corrigere uoluero, fraterne accipias, et non solum mea in te beneuolentia gauisurum, sed ut hoc ipsum faciam, deprecaris. Rursum dico quod sentio: prouocas senem, tacentem stimulas, uideris iactare doctrinam. Non est autem etatis mee, putari maleuolum erga eum cui magis fauorem debeo. Et si in Euangeliis ac Prophetis peruersi homines inueniunt quod nitantur reprehendere, miraris si in tuis libris, et maxime in Scripturarum expositione, que uel obscurissime sunt, quedam a recti linea discrepare uideantur? Et hoc dico, non quod in operibus tuis quedam reprehendenda iam censeam. Neque enim lectioni eorum unquam operam dedi: nec horum exemplariorum apud nos copia est, preter Soliloquiorum tuorum libros, et quosdam Commentarios in Psalmos; quos si uellem discutere, non dicam a me, qui nichil sum, sed a ueterum Grecorum docerem interpretationibus discrepare. uale, mi amice, carissime, etate fili, dignitate parens: et hoc a me rogatus obserua, ut quidquid mihi scripseris, ad me primum facias peruenire.



EPISTOLA LXXIII [* 1Kb]  . Hieronymum litteris suis nonnichil offensum demulcere studet Augustinus. Apologiam illius contra Ruffinum accepisse se testatur, deplorans tantos inter uiros quondam amicissimos tam amarulentam discordiam incidisse.

Domino uenerando et desideratissimo fratri, compresbytero HIERONYMO, AUGUSTINUS, in Domino salutem.



CAP. PRIMUM.

1. Quamuis existimem, antequam istas sumeres, uenisse in manus tua, litteras meas, quas per Dei seruum, filium nostrum, Cyprianum diaconum misi; quibus certissime agnosceres meam esse epistolam, cuius exemplaria illuc peruenisse commemorasti; unde iam me arbitror rescriptis tuis, uelut Entellinis glandibus atque acribus cestibus, tanquam audacem Daretem cepisse pulsari atque uersari: nunc 2tamen eis ipsis respondeo litteris tuis, quas mihi per sanctum filium nostrum Asterium mittere dignatus es; in quibus multa in me comperi tue beneuolentissime caritatis, et rursus quedam nonnullius a me [1 1Kb] tue  offensionis indicia. Itaque, ubi mulcebar legens, ibi continuo feriebar; hoc sane uel maxime admirans, quod cum dicas te exemplaribus litterarum mearum ideo temere non putasse credendum, ne forte te respondente lesus iuste expostularem, quod probare ante debuisses meum esse sermonem et sic rescribere, postea iubeas, si mea est epistola, aperte me scribere, aut mittere exemplaria ueriora, ut absque ullo rancore stomachi in Scripturarum disputatione uersemur. Quo pacto enim possumus in hac disputatione sine rancore uersari, si me ledere paras? aut si non paras, quomodo ego, te non ledente, abs te lesus iuste expostularem, quod probare ante debuisses, meum esse sermonem, et sic rescribere, hoc est et sic ledere? Nisi enim rescribendo lesisses, ego iuste expostulare non possem. Proinde cum ita rescribis, ut ledas, quis locus nobis relinquitur in disputatione Scripturarum sine ullo rancore uersandi? Ego quidem absit ut ledar, si mihi certa ratione uolueris et potueris demonstrare illud ex Epistola Apostoli, uel quid aliud Scripturarum sanctarum te uerius intellexisse, quam me: imo uero absit, ut non cum gratiarum actione lucris meis deputem, si fuero te docente instructus, aut emendante correctus.

2. uerumtamen, tu mihi frater carissime, nisi te putares lesum scriptis meis, non me putares ledi posse rescriptis tuis. Nullo enim modo id de te opinatus fuero, quod non te arbitraris lesum, si sic tamen rescribis ut ledas. Aut si te non sic rescribente, ego propter nimiam stultitiam meam ledi posse putatus sum, hoc ipso lesisti plane, quod de me ita sexsisti. Sed nullo modo tu me, quem nunquam talem expertus es, temere talem crederes, qui litterarum mearum exemplaribus, etiam cum stilum meum nosses, temere credere noluisti. Si enim non immerito uidisti me iuste expostulaturum fuisse, si temere crederes esse litteras meas, que non essent mee; quanto iustius expostularem, meipsum temere putatum talem, qualem me expertus non esset qui putauisset? Nequaquam ergo ita prolabereris, ut te non rescribente quo lederer, me tamen existimares nimis insipientem, etiam tali tuo rescripto ledi potuisse.



CAPUT II.

3. Restat igitur ut ledere me rescribendo disponeres, si certo documento meas esse illas litteras nosceres. Atque ita, quia non credo quod iniuste me ledendum putares, superest ut agnoscam peccatum meum, quod prior te illis litteris leserim, quas meas esse negare non possum. Cur itaque eonor contra fluminis tractum, ac non potius ueniam peto? Obsecro te ergo per mansuetudinem Christi, ut, si lesi te, dimittas mihi, nec me uicissim ledendo malum pro malo reddas. Ledes autem me, si mihi tacueris errorem meum, quem forte inueneris in factis uel dictis meis. Nam si ea in me reprehenderis que reprehendenda non sunt, te ledis magis quam me; quod absit a moribus et sancto proposito tuo, ut hoc facias uoluntate ledendi, culpans in me aliquid dente maledico, quod mente ueridica esse scis non culpandum. Ac per hoc aut beneuolo corde arguas, etiamsi  caret delicto, quem arguendum putas; aut paterno affectu mulceas quem adiicere [1 1Kb] nequeas. Potest enim fieri ut tibi aliud uideatur quam ueritas habet, dum tamen abs te aliud non fiat quam caritas habet: nam et ego amicissimam reprehensionem gratissime accipiam, etiam si reprehendi non meruit quod recte defendi potest; aut agnoscam simul et beneuolentiam tuam, et culpam meam, et, quantum Dominus donat, in alio gratus, in alio emendatus inueniar.

4. Quid ergo, fortasse dura, sed certe salubria uerba tua, tanquam cestus Entelli, pertimescam? Cedebatur ille, non curabatur; et ideo uincebatur, non sanabatur. Ego autem, si medicinalem correptionem tuam tranquillus accepero, non dolebo: si uero infirmitas, uel [2 1Kb] humana, uel mea, etiam cum ueraciter arguor, non potest nisi aliquantulum contristari, melius tumor capitis dolet, dum curatur, quam dum ei parcitur, non sanatur. Hoc est enim quod acute uidit qui dixit, Utiliores esse plerumque inimicos iurgantes, quam amicos obiurgare metuentes. Illi enim dum rixantur, dicunt aliquando uera que corrigamus; isti autem minorem quam oportet, exhibent iustitie libertatem, dum amicitie timent exasperare dulcedinem. Quapropter etsi bos, ut tibi uideris, lassus senectute forte corporis, non uigore animi tamen, in area dominica fructuoso labore desudans; ecce sum, si quid perperam dixi, fortius fige pedem. Non mihi esse debet molestum pondus etatis tue, dummodo conteratur palea culpe mee.

5. Proinde illud quod in extremo epistole tue posuisti, cum magni desiderii suspirio uel lego, uel recolo. Utinam, inquis, mereremur complexus tuos, et collatione mutua uel doceremus aliqua, uel disceremus! Ego autem dico: Utinam saltem propinquis terrarum locis habitaremus; ut, si non possent misceri nostra colloquia, littere possent esse crebriores! Nunc uero tanto locorum interuallo absumus a sensibus nostris, ut de illis uerbis Apostoli ad Galatas, iuuenem me ad tuam Sanctitatem scripsisse meminerim, et ecce iam senex, necdum rescripta meruerim, faciliusque ad te exemplaria epistole mee peruenerint, nescio qua occasione preueniente, quam ipsa epistola me curante. Homo enim qui eam tunc acceperat, nec ad te pertulerit, nec ad me retulerit [3 1Kb] . Tante autem mihi in litteris tuis, que in manus nostras uenire potuerunt, apparent res, ut nichil studiorum meorum mallem, si possem, quam inherere lateri tuo. Quod ego quia non possum, aliquem nostrorum in Domino filiorum erudiendum nobis ad te mittere cogito, si etiam de hac re tua rescripta meruero. Nam neque in me tantum scientie Scripturarum diuinarum est, aut esse iam poterit, quantum inesse tibi uideo. Et si quid in hac re habeo facultatis, utcumque impendo populo Dei. uacare autem studiis diligentius quam que populi audiunt instruendis, propter ecclesiasticas occupationes omnino non possum.



CAPUT III.

 6. Nescio que scripta maledica super tuo nomine ad Africam peruenerunt [1 1Kb] . Accepimus tamen quod dignatus es mittere, illis respondens maledictis. Quo perlecto, fateor, multum dolui inter tam charas familiaresque personas, cunctis pene Ecclesiis notissimo amicitie uinculo copulatas, tantum malum extitisse discordie. Et tu quidem quantum tibi modereris, quantumque teneas aculeos indignationis tue, ne reddas maledictum pro maledicto, satis in tuis litteris eminet. uerumtamen si eas ipsas cum legissem, contabui dolore, et obrigui timore; quid de me illa facerent que in te ille scripsit, si in manus meas forte uenissent? ue mundo ab scandalis . Ecce fit, ecce prorsus impletur quod ueritas ait: Quoniam abundabit iniquitas, refrigescet caritas multorum . Que sibi enim iam fida pectora tuto refundantur? in cuius sinum [2 1Kb] tota se proiiciat secura dilectio? quis denique amicus non formidetur quasi futurus inimicus, si potuit inter Hieronymum et Ruffinum hoc quod plangimus exoriri? O misera et miseranda conditio! O infida in uoluntatibus amicorum scientia presentium, ubi nulla est prescientia futurorum! Sed quid hoc alteri de altero gemendum putem, quando nec ipse quidem sibi homo est notus in posterum? Nouit enim utcumque, uix forte, nunc qualis sit; qualis autem postea futurus sit, ignorat.

7. Hec porro non tantum scientia, qualis quisque sit, uerum etiam prescientia, qualis futurus sit, si est in sanctis et beatis Angelis; et quomodo fuerit diabolus beatus aliquando, cum adhuc angelus bonus esset, sciens futuram iniquitatem suam, et sempiternum supplicium, omnino non uideo. De qua re, si tamen eam nosse opus est, uellem abs te audire quid sentias. uide quid faciant terre ac maria que nos corporaliter dirimunt. Si hec epistola mea quam legis, ego essem, iam mihi diceres quod quesiui: nunc uero quando rescribes? quando mittes? quando perueniet? quando accipiam? Et tamen utinam quandoque fiat, quod tam cito fieri non posse, quam uolumus, quanta possumus tolerantia sustinemus! Unde recurro ad illa uerba epistole tue dulcissima, sanctique desiderii tui plenissima, et ea facio uicissim mea: Utinam mereremur complexus tuos; et collatione mutua uel doceremus aliqua, uel disceremus! si tamen esse ullo modo posset quod ego te docerem.

8. In his autem uerbis non iam tuis tantum, sed etiam meis, ubi delector et reficior, et ipso quamuis pendente et non attingente utriusque nostrum desiderio, non parua ex parte consolor: ibi rursus acerrimis dolorum stimulis fodior, dum cogito inter uos, quibus Deus hoc ipsum quod uterque nostrum optauit, largum prolixumque concesserat, ut coniunctissimi et familiarissimi mella Scripturarum sanctarum pariter lamberetis, tante amaritudinis irrepsisse perniciem,  quando non, ubi non, cui non homini formidandam; cum eo tempore, quo abiectis iam sarcinis secularibus, iam expediti Dominum sequebamini, et in ea terra uiuebatis simul, in qua Dominus humanis pedibus ambulans, Pacem meam, inquit, do uobis, pacem meam relinquo uobis , uiris etate maturis, et in eloquio Domini habitantibus uobis accidere potuit? uere tentatio est uita humana super terram . Heu mihi, qui uos alicubi simul inuenire non possum! forte, ut moueor, ut doleo, ut timeo, prociderem ad pedes uestros, flerem quantum ualerem, rogarem quantum amarem, nunc unumquemque uestrum pro seipso, nunc utrumque pro alterutro, et pro aliis, et maxime infirmis, pro quibus Christus mortuus est , qui uos tanquam in theatro uite huius cum magno sui periculo spectant, ne de uobis ea conscribendo spargatis, que quandoque concordantes delere non poteritis, qui nunc concordare nolitis [1 1Kb] ; aut que concordes legere timeatis, ne iterum litigetis.

9. uerum dico caritati tue, nichil me magis quam hoc exemplum tremuisse, cum quedam ad me in epistola tua legerem tue indignationis indicia; non tam illa de Entello et boue lasso, ubi mihi potius hilariter iocari quam iracunde minari uisus es, quam illud quod serio te scripsisse satis apparet, unde supra elocutus sum, plus fortasse quam debui, sed non plus quam timui, ubi aisti: Ne forte lesus iuste expostulares. Rogo te, si fieri potest, ut inter nos queramus et disseramus aliquid, quo sine amaritudine discordie corda nostra pascantur, fiat. Si autem non possum dicere quid mihi emendandum uideatur in scriptis tuis, nec tu in meis, nisi cum suspicione inuidie, aut lesione amicitie, quiescamus ab his, et nostre uite salutique parcamus. Minus certe assequatur illa [2 1Kb] que inflat, dum non offendatur illa que edificat . Ego me longe esse sentio ab illa perfectione, de qua scriptum est: Si quis in uerbo non offendit, hic perfectus est uir . Sed plane in Dei misericordia puto me posse facile abs te petere ueniam, si quid offendi; quod mihi aperire debes, ut, cum te audiero, lucreris fratrem tuum . Neque enim, quia hoc propter longinquitatem terrarum non potes facere inter me et te, propterea debes sinere errare me. Prorsus quod ad ipsas res quas nosse uolumus, attinet, si quid ueri me tenere uel scio, uel credo, uel puto, in quo tu aliter sentis, quantum dat Dominus sine tua iniuria conabor asserere. Quod autem pertinet ad offensionem tuam, cum te indignatum sensero, nichil aliud quam ueniam deprecabor.

10. Nec omnino arbitror te succensere potuisse, nisi aut hoc dicerem quod non debui, aut non sic dicerem ut debui; quia nec miror minus nos scire inuicem, quam scimur a coniunctissimis et familiarissimis nostris. In quorum ego caritatem, fateor, facile me  totum proiicio, presertim fatigatum scandalis seculi; et in ea sine ulla sollicitudine requiesco: Deum quippe illic esse sentio, in quem me securus proiicio, et in quo securus requiesco. Nec in hac mea securitate crastinum illud humane fragilitatis incertum, de quo superius ingemui, omnino formido. Cum enim hominem christiana caritate flagrantem, eaque mihi fidelem amicum factum esse sentio; quidquid ei consiliorum meorum cogitationumque committo, non homini committo, sed illi in quo manet, ut talis sit. Deus enim caritas est; et qui manet in caritate, in Deo manet, et Deus in eo : quam si deseruerit, tantum faciat necesse est dolorem, quantum manens fecerat gaudium. uerumtamen ex amico intimo factus inimicus, querat sibi potius quod fingat astutus; non inueniat quod prodat iratus. Hoc autem unusquisque facile assequitur, non occultando quod fecerit, sed non faciendo quod occultari uelit. Quod misericordia Dei bonis piisque concedit, ut inter amicos [1 1Kb] quoslibet futuros, liberi securique uersentur, aliena peccata sibi commissa non prodant; que prodi timeant, ipsi nulla committant. Cum enim falsum quid a maledico fingitur; aut omnino non creditur; aut certe integra salute, sola fama uexatur. Cum [2 1Kb] autem malum perpetratur, hostis est intimus, etiamsi nullius intimi loquacitate aut lite uulgetur. Quapropter quis prudentium non uideat, etiam tu quam tolerabiliter feras amicissimi quondam et familiarissimi incredibiles nunc inimicitias, consolante conscientia; et quemadmodum uel quod iactitat, uel quod a quibusdam forsitan creditur, in sinistris armis deputes, quibus non minus quam dextris contra diabolum dimicatur? uerumtamen illum maluerim aliquo modo mitiorem, quam te isto modo armatiorem. Hoc magnum et triste miraculum est, ex amicitiis talibus ad has inimicitias peruenisse; letum erit, et multo maius ex inimicitiis talibus ad pristinam concordiam reuertisse.



EPISTOLA LXXIu [* 1Kb]  . Augustinus Presidium rogat ut superiorem epistolam curet Hieronymo reddendam, utque sibi eumdem suis etiam litteris placet.

Domino beatissimo, et merito uenerando fratri, et consacerdoti PRAESIDIO, AUGUSTINUS, in Domino salutem.

1. Sicut presens rogaui Sinceritatem tuam, nunc quoque commoneo, ut litteras meas sancto fratri et compresbytero nostro Hieronymo mittere non graueris. Ut autem nouerit Charitas tua quemadmodum etiam tu illi pro mea causa scribere debeas, misi exemplaria litterarum, et mearum ad ipsum, et ad me ipsius, quibus lectis pro tua sancta prudentia facile uideas et modum meum, quem seruandum putaui, et motum eius, quem non frustra timui. Aut si ego quod  non debui, uel quomodo non debui, aliquid scripsi; non ad illum de me, sed ad me ipsum potius fraterna dilectione mitte sermonem, quo correctus petam ut ignoscat, si meam culpam ipse cognouero.





EPISTOLA LXXu [* 1Kb]  . Respondet tandem Hieronymus ad Augustini questiones propositas in Epist. 28, 40 et 71, scilicet de titulo libri ecclesiasticos scriptores representantis, de Petro reprehenso a Paulo in Epist. ad Galatas, de translatione ueteris Testamenti, ac de hedere uocabulo apud Ionam: defendens acriter scriptiones et interpretationes suas aduersus Augustinum.

Domino uere sancto et beatissimo pape AUGUSTINO, HIERONYMUS, in Christo salutem.



CAPUT PRIMUM.

1. Tres simul epistolas, imo libellos breues, per diaconum Cyprianum, tue Dignationis accepi, diuersas, ut tu nominas, questiones, ut ego sentio, reprehensiones opusculorum meorum continentes: ad quas si respondere uoluero, libri magnitudine opus erit. Tamen conabor, quantum facere possum, modum non egredi longioris epistole, et festinanti fratri moram non facere, qui ante triduum, quam profecturus erat, a me epistolas flagitauit; ut pene in procinctu hec qualiacumque sunt, effutire compellerer, et tumultuario respondere sermone, non maturitate scribentis, sed dictantis temeritate: que plerumque non in doctrinam, sed in casum uertitur; ut fortissimos quoque milites subita bella conturbant, et ante coguntur fugere, quam possint arma corripere.

2. Ceterum nostra armatura Christus est, et apostoli Pauli institutio, qui scribit ad Ephesios: »Assumite arma Dei, ut possitis resistere in die malo.« Et rursum: »State succincti lumbos uestros in ueritate, et induti loricam iustitie, et calceati pedes in preparationem Euangelii pacis: super omnia accipientes scutum fidei, in quo possitis uniuersa tela maligni ignita exstinguere; et galeam salutis accipite, et gladium Spiritus, quod est uerbum Dei« . His quondam telis rex Dauid armatus procedebat ad prelium; et quinque lapides de torrente accipiens leuigatos, nichil asperitatis et sordium inter huius seculi turbines in sensibus suis esse monstrabat, bibens de torrente in uia; et idcirco exaltatus caput superbissimum Goliath suo potissimum mucrone truncauit, percutiens in fronte blasphemum , et in ea parte corporis uulnerans, in qua et presumptor sacerdotii Ozias lepra percutitur ; et sanctus gloriatur in Domino dicens: »Signatum est super nos lumen uultus tui, Domine« . Dicamus igitur et nos, »Paratum cor meum, Deus, paratum cor meum; cantabo et psallam in gloria mea. Exsurge psalterium et cithara; exsurgam diluculo« : ut in nobis possit impleri, »Aperi os tuum, et ego adimplebo illud« ; et, »Dominus dabit uerbum euangelizantibus uirtute multa«  . Te quoque ipsum orare non dubito, ut inter nos contendentes ueritas superet. Non enim tuam queris gloriam, sed Christi; cumque tu uiceris, et ego uincam si meum errorem intellexero; et e contrario me uincente, tu superas, quia non filii parentibus, sed parentes filiis thesaurizant . Et in Paralipomenon libro legimus, quod filii Isrel ad pugnandum processerint »mente pacifica« , inter ipsos quoque gladios et effusiones sanguinis, et cadauera prostratorum, non suam sed pacis uictoriam cogitantes. Respondeamus igitur ad omnia, ac multiplices questiones, si Christus iusserit, breui sermone soluamus. Pretermitto salutationis officia, quibus meum demulces caput; taceo de blanditiis, quibus reprehensionem mei niteris consolari: ad ipsas causas ueniam.



CAPUT II.

3. Dicis accepisse te librum meum a quodam fratre, qui titulum non haberet, in quo Scriptores ecclesiasticos tam grecos quam latinos enumerauerim; cumque ab eo quereres, ut tuis uerbis utar, cur liminaris pagina non esset inscripta, uel quo censeretur nomine, respondisse, appellari Epitaphium: et argumentaris quod recte sic uocaretur, si eorum tantum uel uitas uel scripta ibi legisses, qui iam defuncti essent; cum uero multorum, et eo tempore quo scrib batur, et nunc usque uiuentium commemorentur opuscula, mirari te cur ei hunc titulum imposuerim. Puto intelligere prudentiam tuam, quod ex opere ipso titulum potueris intelligere. Legisti enim et grecos et latinos, qui uitas uirorum illustrium descripserunt, quod nunquam Epitaphium huic operi scripserint, sed de illustribus uiris, uerbi gratia, ducibus, philosophicis, oratoribus, historicis, petis, epicis, tragicis, comicis. Epitaphium autem proprie scribitur mortuorunt: quod quidem in dormitione sancte memorie Nepotiani presbyteri olim fecisse me noui. Ergo hic liber uel de illustribus uiris, uel proprie de scriptoribus ecclesiasticis appellandus est; licet a plerisque emendatoribus imperitis, de auctoribus, dicatur inscriptus.



CAPUT III.

4. Secundo loco queris, cur dixerim in commentariis Epistole ad Galatas, Paulum id in Petro non potuisse reprehendere quod ipse fecerat , nec in alio arguere simulationem cuius ipse tenebatur reus; et asseris, reprehensionem apostolicam non fuisse dispensatoriam, sed ueram, et me non debere docere mendacium, sed uniuersa que scripta sunt, ita sonare ut scripta sunt. Ad que primum respondeo, debuisse prudentiam tuam prefatiuncule commentariorum meorum meminisse, dicentis ex persona mea: »Quid igitur? ego stultus ac temerarius, qui id pollicear quod ille non potuit? Minime: quin potius in eo, ut mihi uideor, cautior atque timidior, quod imbecillitatem uirium mearum sentiens, Origenis commentarios secutus sum. Scripsit enim ille uir in Epistolam Pauli ad Galatas quinque proprie uolumina, et decimum Stromatum suorum librum commatico super explanatione eius sermone compleuit; tractatus quoque uarios, et excerpta, que uesola possent sufficere, composuit. Pretermitto Didymum uidentem meum, et Laodicenum [1 1Kb] , de ecclesia nuper  egressum, et Alexandrum ueterem hereticum, Eusebium quoque Emisenum, et Theodorum Heracleotem, qui et ipsi nonnullos super hac re commentariolos reliquerunt. E quibus uel si pauca decerperem, fieret aliquid quod non penitus contemneretur. Itaque ut simpliciter fatear, legi hec omnia, et in mente mea plurima coaceruans, accito notario, uel mea, uel aliena dictaui, nec ordinis, nec uerborum interdum, nec sensuum memor. Iam Domini misericordie est, ne per imperitiam nostram ab aliis bene dicta dispereant, et non placeant inter extraneos, que placent inter suos.« Si quid igitur reprehensione dignum putaueras in explanatione nostra, eruditionis tue fuerat querere utrum ea que scripsimus haberentur in grecis, ut, si illi non dixissent, tunc meam proprie sententiam condemnares; presertim cum libere in prefatione confessus sim, Origenis commentarios me esse secutum, et uel mea uel aliena dictasse, et in fine eiusdem capituli quod reprehendis, scripserim: »Si cui iste non placet sensus, quo nec Petrus peccasse, nec Paulus procaciter ostenditur arguisse maiorem; debet exponere, qua consequentia Paulus in altero reprehendat quod ipse commisit.« Ex quo ostendi, me non ex definito id defendere, quod in grecis legeram, sed ea expressisse que legeram, ut lectoris arbitrio derelinquerem, utrum probanda essent an improbanda.

5. Tu igitur, ne quod ego petieram faceres, nouum argumentum reperisti, ut assereres, Gentiles qui in Christum credidissent, Legis onere liberos; eos autem qui ex Iudeis crederent. Legi esse subiectos: ut per utrorumque personam, et Paulus recte reprehenderet eos qui Legem seruarent, quasi doctor Gentium; et Petrus iure reprehenderetur qui princeps circumcisionis  id imperauit Gentibus, quod soli qui ex Iudeis erant, debuerint obseruare. Hoc si placet, imo quia placet, ut quicumque credunt ex Iudeis debitores sint legis faciende; tu ut episcopus in toto orbe notissimus, debes hanc promulgare sententiam, et in assensum tuum omnes cepiscopos trahere. Ego in paruo tuguriunculo, cum monachis, id est compeccatoribus meis, de magnis statuere non audeo, nisi hoc ingenue confiteri, me maiorum scripta legere, et in commentariis, secundum omnium consuetudinem, uarias ponere explanationes, ut e multis sequatur unusquisque quod uelit. Quod quidem te puto et in seculari litteratura, et in diuinis Libris legisse, et probasse.

6. Hanc autem explanationem, quam primus Origenes in decimo Stromatum libro, ubi Epistolam Pauli ad Galatas interpretatur, et ceteri deinceps interpretes sunt secuti, illa uel maxime causa subintroducunt, ut Porphyrio respondeant blasphemanti, qui Pauli arguit procacitatem, quod principem Apostolorum Petrum ausus est reprehendere, et arguere in faciem, ac ratione constringere, quod male fecerit, id est, in eo errore fuerit, in quo fuit ipse qui alium arguit delinquentem. Quid dicam de Ioanne, qui dudum in pontificali gradu Constantinopolitanam  rexit Ecclesiam  , et proprie super hoc capitulo latissimum exarauit librum, in quo Origenis et ueterum sententiam est secutus? Si igitur me reprehendis errantem, patere me, queso, errare cum talibus; et cum me erroris mei multos socios habere perspexeris, tu ueritatis tue saltem unum adstipulatorem proferre debebis. Hec de explanatione unius capituli Epistole ad Galatas.

7. Sed ne uidear aduersus rationem tuam niti testium numero, et occasione uirorum illustrium subterfugere ueritatem, nec manum audere conserere, breuiter de Scripturis exempla proponam. In Actibus Apostolorum, uox facta est ad Petrum dicens, »Surge, Petre, occide et manduca«, id est, omnia animalia quadrupedum, et serpentium terre, et uolatilium celi. Quo dicto, ostenditur nullum hominem secundum naturam esse pollutum, sed equaliter omnes ad Christi Euangelium prouocari. Ad quod respondit Petrus: »Absit, quia nunquam manducaui commune et immundum. Et uox ad eum de celo secundo facta est, dicens: Que Deus mundauit, tu ne commune dixeris.« Iuit itaque Cesaream, et ingressus ad Cornelium, »aperiens os suum, dixit: In ueritate comperi, quia non est personarum acceptor Deus; sed in omni gente, qui timet eum et operatur iustitiam, acceptus est illi.« Denique »cecidit Spiritus sanctus super eos, et obstupuerunt ex circumcisione fideles, qui uenerant cum Petro, quod et in Nationes gratia Spiritus sancti fuisset effusa. Tunc respondit Petrus: Numquid aquam quis prohibere potest, ut non baptizentur hi qui Spiritum sanctum acceperunt sicut et nos? Et iussit eos in nomine Iesu Christi baptizari . Audierunt autem Apostoli et fratres qui erant in Iudea, quia et gentes receperunt uerbum Dei. Cum autem ascendisset Petrus Ierosolymam, disceptabant aduersus illum qui erant ex circumcisione, dicentes: Quare introisti ad uiros preputium habentes, et manducasti cum illis?« Quibus omni ratione exposita, nouissime orationem suam hoc sermone conclusit: »Si ergo eamdem gratiam dedit illis Deus, sicut et nobis qui credidimus in Dominum Iesum Christum; ego quis eram, qui possem prohibere Deum? His auditis, tacuerunt; et glorificauerunt Deum dicentes: Ergo et Gentibus Deus penitentiam ad uitam dedit« . Rursum, cum multo post tempore Paulus et Barnabas uenissent Antiochiam, et, congregata Ecclesia, retulissent »quanta fecisset Deus cum illis, et quia aperuisset Deus Gentibus ostium fidei ; quidam, descendentes de Iudea, docebant fratres atque dicebant: Nisi circumcidamini secundum morem Moysi, non potestis salui fieri. Commota igitur seditione non minima aduersus Paulum et Barnabam, statuerunt ascendere« et ipsi qui accusabantur, et hi qui accusabant, »ad Apostolos et presbyteros Ierosolymam super hac questione. Cumque Ierosolymam perrexissent, exsurrexerunt quidam de heresi Phariseorum, qui crediderant in Christum, dicentes: Oportet circumcidi eos, et precipere illis ut seruent Legem Moysi. Et cum magna super hoc uerbo oriretur questio, Petrus« solita libertate: »uiri,«  inquit, »fratres, uos scitis quoniam ab antiquis diebus in nobis elegit Deus per os meum audire Gentes uerbum Euangelii et credere; et qui nouit corda Deus, testimonium perhibuit, dans illis Spiritum sanctum, sicut et nobis, et nichil discreuit inter nos et illos, fide purificans corda illorum. Nunc autem quid tentatis Deum imponere iugum super ceruicem discipulorum, quod neque patres nostri, neque nos portare potuimus? Sed per gratiam Domini nostri Iesu Christi credimus saluari, quemadmodum et illi. Tacuit autem omnis multitudo« , et in sententiam eius Iacobus apostolus, et omnes simul presbyteri transierunt.

8. Hec non debent molesta esse lectori, sed et illi et mihi utilia, ut probemus, ante apostolum Paulum non ignorasse Petrum, imo principem huius fuisse decreti, Legem post Euangelium non esse seruandam. Denique tante Petrus auctoritatis fuit, ut Paulus in Epistola sua scripserit: »Deinde post annos tres ueni Ierosolymam uidere Petrum, et mansi apud eum diebus quindecim« . Rursumque in consequentibus: »Post annos quatuordecim ascendi iterum Ierosolymam cum Barnaba, assumpto et Tito. Ascendi autem secundum reuelationem, et exposui eis Euangelium quod predico inter Gentes:« ostendens se non habuisse securitatem Euangelii predicandi, nisi Petri, et qui cum eo erant, fuisset sententia roboratum. Statimque sequitur: »Separatim autem his qui uidebantur aliquid esse, ne forte in uacuum currerem aut cucurrissem.« Quare separatim, et non in publico? Ne forte fidelibus ex numero Iudeorum, qui Legem putabant esse seruandam, et sic credendum in Domino Saluatore, fidei scandulum nasceretur. Ergo et eo tempore cum Petrus uenisset Antiochiam , in faciem illi Paulus restitisse se scribit, quia reprehensibilis erat. Prius enim quam uenirent quidam a Iacobo, cum Gentibus edebat; cum autem uenissent, subtrahebat se, et segregabat, timens eos qui ex circumcisione erant. Et consenserunt cum illo ceteri Iudei, ita ut et Barnabas adduceretur ab his in illam simulationem. »Sed cum uidissem,« inquit, »quod non recte ingrediuntur ad ueritatem Euangelii, dixi Petro coram omnibus: Si tu, cum sis Iudeus, gentiliter et non iudaice uiuis; quomodo cogis Gentes iudaizare?«  et cetera. Nulli ergo dubium est quod Petrus apostolus sententie huius, cuius nunc preuaricator arguitur, primus auctor extiterit. Causa autem preuaricationis, timor est Iudeorum. Dicit enim Scriptura quod primum edebat cum Gentibus; cum autem uenissent quidam a Iacobo, subtrahebat se et segregabat, timens eos qui ex circumcisione erant. Timebat autem Iudeos quorum erat apostolus, ne per occasionem Gentilium a fide Christi recederent, et imitator pastoris boni, perderet gregem sibi creditum.

9. Sicut ergo ostendimus, Petrum bene quidem sensisse de abolitione Legis Mosaice, sed ad simulationem obseruande [1 1Kb] eius timore compulsum; uideamus an ipse Paulus qui alium arguit, tale quid fecerit. Legimus in  eodem libro: »Perambulabat autem Paulus Syriam, et Ciliciam, confirmans Ecclesias: peruenitque in Derben, et Listram; et ecce discipulus quidam erat ibi, nomine Timotheus, filius mulieris uidue fidelis, patre autem gentili. Huic testimonium reddebant qui Listris erant et Iconio fratres. Hunc uoluit Paulus secum proficisci; et assumens circumcidit eum propter Iudeos qui erant in illis locis: sciebant enim omnes quod pater eius gentilis esset« . O beate apostole Paule, qui in Petro reprehenderas simulationem, qua subtraxit se a Gentilibus propter metum Iudeorum qui a Iacobo uenerant; cur Timotheum, filium hominis gentilis, utique et ipsum gentilem , contra sententiam tuam circumcidere cogeris? Respondebis mihi: Propter Iudeos qui erant in illis locis. Qui igitur tibi ignoscis in circumcisione discipuli uenientis ex Gentibus, ignosce et Petro, precessori tuo, quod aliqua fecerit metu fidelium Iudeorum. Rursum scriptum est: »Paulus uero cum adhuc sustinuisset dies multos, fratribus ualedicens, nauigauit Syriam, et cum eo Priscilla et Aquila: et totondit sibi in Cenchreis caput; uotum enim habuerat« . Esto, ut ibi timore Iudeorum compulsus sit facere quod nolebat; quare comam nutriuit ex uoto, et postea eam in Cenchreis totondit ex Lege, quod Nazarei qui se Deo uouerint, iuxta preceptum Moysi facere consueuerunt? 

10. uerum hec ad comparationem eius rei que sequitur, parua sunt. Refert Lucas, sacre historie scriptor: »Cum uenissemus Ierosolymam, libenter susceperunt nos fratres;« et sequenti die Iacobus et omnes seniores qui cum eo erant, »Euangelio illius comprobato, dixerunt ei, uides, frater, quot millia sunt in Iudea, qui crediderunt in Christum, et hi omnes emulatores sunt Legis. Audierunt autem de te quod discessionem doceas a Moyse eorum qui per Gentes sunt Iudeorum, dicens non debere eos circumcidere filios suos, neque secundum consuetudinem ingredi. Quid ergo est? Utique oportet conuenire multitudinem; audierunt enim te superuenisse. Hoc ergo fac quod tibi dicimus. Sunt nobis uiri quatuor uotum habentes super se; his assumptis, sanctifica te cum ipsis, et impende in eos ut radant capita; et scient omnes quia que de te audierunt falsa sunt, sed ambulas et ipse custodiens Legem. Tunc Paulus, assumptis uiris, postera die purificatus, cum illis intrauit in templum, annuntians expletionem dierum purificationis, donec offerretur pro unoquoque eorum oblatio« . O Paule, et in hoc te rursus interrogo; cur caput raseris, cur nudipedalia exercueris de cerimoniis Iudeorum, cur obtuleris sacrificia, et secundum Legem hostie pro te fuerint immolate? Utique respondebis: Ne scandalizarentur qui ex Iudeis crediderant. Simulasti ergo Iudeum ut Iudeos lucrifaceres; et hanc ipsam simulationem Iacobus et ceteri te docuere presbyteri: sed tamen euadere non potuisti. Orta enim seditione cum occidendus esses, raptus es a tribuno, et ab eo missus Cesaream, sub custodia militum diligenti, ne te Iudei quasi simulatorem ac destructorem Legis occiderent; atque unde Romam perueniens,  in hospitio quod tibi conduxeras, Christum et Iudeis et Gentibus predicasti: et sententia tua Neronis gladio confirmata est .

11. Didicimus quod propter metum Iudeorum, et Petrus et Paulus equaliter finxerint se Legis precepta seruare. Qua igitur fronte, qua audacia Paulus in altero reprehendat quod ipse commisit? Ego, imo alii ante me exposuerunt causam quam putauerant, non officiosum mendacium defendentes, sicut tu scribis, sed docentes honestam dispensationem; ut et Apostolorum prudentiam demonstrarent, et blasphemantis Porphyrii impudentiam cercerent, qui Petrum et Paulum puerili dicit inter se pugnasse certamine; imo exarsisse Paulum in inuidiam uirtutum Petri, et ea scripsisse iactanter que uel non fecerit, uel si fecerit, procaciter fecerit, id in alio reprehendens quod ipse commiserit. Interpretati sunt illi ut potuerunt; tu quomodo istum locum edisseres? Utique meliora dicturus, qui ueterum sententiam reprobasti.



CAPUT Iu.

12. Scribis ad me in epistola tua  »Neque enim a me docendus es, quomodo intelligatur quod idem Apostolus dicit, Factus sum Iudeis tanquam Iudeus, ut Iudeos lucrifacerem . et cetera, que ibi dicuntur compassione misericordie, non simulatione fallacie [1 1Kb] . Fit enim tanquam eger, qui ministrat egroto; non cum se febres habere mentitur, sed cum animo condolentis cogitat quemadmodum sibi seruiri uellet, si ipse egrotaret. Nam utique Iudeus erat; Christianus autem factus, non Iudeorum sacramenta reliquerat, que conuenienter ille populus, et legitimo tempore quo oportebat, acceperat: ideoque suscepit ea celebranda cum iam Christi esset apostolus, ut doceret non esse perniciosa his qui ea uellent, sicut a parentibus per Legem acceperant, custodire, etiam cum in Christum credidissent; non tamen in eis iam constituerent spem salutis, quoniam per Dominum Iesum salus ipsa que illis sacramentis significabatur, aduenerat.« Totius sermonis tui, quem disputatione longissima protraxisti, hic sensus est ut Petrus non errauerit in eo quod his qui ex Iudeis crediderant, putauerit Legem esse seruandam; sed in eo a recti linea deuiarit, quod Gentes cegerit iudoizare. Cegerit autem non docentis imperio, sed conuersationis exemplo. Et Paulus non contraria sit locutus his que ipse gesserat; sed quare Petrus eos qui ex Gentibus erant, iudaizare compelleret.

13. Hec ergo summa est questionis, imo sententie tue, ut post Euangelium Christi, bene faciant Iudei credentes, si Legis mandata custodiant; hoc est si sacrificia offerant que obtulit Paulus, si filios circumcidant, si sabbatum seruent, ut Paulus in Timotheo, et omnes obseruauere Iudei. Si hoc uerum est, in Cerinthi et Ebionis heresim delabimur, qui credentes in Christum, propter hoc solum a patribus anathematizati sunt, quod Legis cerimonias Christi Euangelio miscuerunt, et sic noua confessi sunt, ut uetera non omitterent. Quid dicam de Ebionitis, qui Christianos esse se simulant?  Usque hodie per totas Orientis synagogas inter Iudeos heresis est, que dicitur Mineorum, et a Phariseis nunc usque damnatur, quos uulgo Nazareos nuncupant, qui credunt in Christum Filium Dei, natum de uirgine Maria; et eum dicunt esse, qui sub Pontio Pilato passus est, et resurrexit, in quem et nos credimus: sed dum uolunt et Iudei esse et Christiani, nec Iudei sunt nec Christiani. Oro ergo te ut, qui nostro uulnusculo medendum putas, quod acu foratum, imo punctum, ut dicitur, huius sententie medearis uulneri, quod lancea, et, ut ita dicam, phalarice  mole percussum est. Neque enim eiusdem est criminis in explanatione Scripturarum diuersas maiorum sententias ponere, et heresim sceleratissimam rursum in Ecclesiam introducere. Sin autem hec nobis incumbit necessitas, ut Iudeos cum legitimis suis suscipiamus, et licebit eis obseruare in ecclesiis Christi quod exercuerunt in synagogis satane, dicam quod sentio: non illi Christiani fient, sed nos Iudeos facient.

14. Quis enim hoc Christianorum patienter audiat, quod in tua epistola continetur: »Iudeus erat Paulus; Christianus autem factus, non Iudeorum sacramenta reliquerat, que conuenienter ille populus, et legitimo tempore quo oportebat, acceperat: ideoque suscepit celebranda ea cum iam Christi esset apostolus, ut doceret non esse perniciosa his qui ea uellent, sicut a parentibus per Legem acceperant, custodire.« Rursum obsecro te, ut pace tua meum dolorem audias. Iudeorum Paulus cerimonias obseruabat, cum iam Christi esset apostolus, et dicis »eas non esse perniciosas his qui eas uellent, sicut a parentibus acceperant, custodire.« Ego e contrario loquar, et reclamante mundo, libera uoce pronuntiem, cerimonias Iudeorum et perniciosas esse, et mortiferas Christianis; et quicumque eas obseruauerit, siue ex Iudeis, siue ex Gentibus, eum in barathrum diaboli deuolutum. »Finis enim Legis Christus, ad iustitiam omni credenti, Iudeo scilicet et Gentili« : neque enim omni credenti erit finis ad iustitiam, si Iudeus excipitur. Et in Euangelio legimus: »Lex et Prophete usque ad Ioannem Baptistam« . Et in alio loco: »Propterea ergo magis querebant eum Iudei interficere, quia non solum soluebat sabbatum, sed et Patrem suum dicebat esse Deum, equalem se faciens Deo« . Et iterum: »De plenitudine eius nos omnes accepimus, et gratiam pro gratia, quia Lex per Moysen data est; Gratia autem et ueritas per Iesum Christum facta est« . Pro Legis gratia que preteriit, gratiam Euangelii accepimus permanentem; et pro umbris et imaginibus ueteris Instrumenti, ueritas per Iesum Christum facta est. Ieremias quoque ex persona Dei uaticinatur: »Ecce dies ueniunt, dicit Dominus, et consummabo domui Isrel et domui Iuda testamentum nouum; non secundum testamentum quod disposui patribus eorum, in die quando apprehendi manum eorum, ut educerem eos de terra Aegypti« .  Obserua quid dicat, quod non populo Gentilium, ei qui ante non receperat [1 1Kb] Testamentum, sed populo Iudeorum, qui Legem dederat per Moysen, Testamentum nouum Euangelii repromittat; ut nequaquam uiuant in uetustate littere, sed in nouitate spiritus. Paulus autem, super cuius nomine nunc questio uentilatur, crebras huiuscemodi ponit sententias; e quibus, breuitatis studio, pauca subnectam. »Ecce ego Paulus dico uobis quoniam si circumcidamini, Christus uobis nichil prodest.« Et iterum: »Euacuati estis a Christo, qui in Lege iustificamini; a gratia excidistis.« Et infra: »Si spiritu ducimini, iam non estis sub Lege« . Ex quo apparet, qui sub Lege est, non dispensatiue, ut nostri uoluere maiores, sed uere, ut tu intelligis, eum Spiritum sanctum non habere. Qualia sint autem precepta legalia, Deo docente discamus. »Ego, inquit, dedi eis precepta non bona, et iustificationes in quibus non uiuant in eis« . Hec dicimus, non quod Legem iuxta Manicheum et Marcionem destruamus, quam et sanctam et spiritualem iuxta Apostolum nouimus; sed quia postquam fides uenit et temporum plenitudo, misit Deus Filium suum factum [2 1Kb] ex muliere, factum sub Lege, ut eos qui sub Lege erant redimeret, ut adoptionem filiorum reciperemus ; et nequaquam sub pedagogo, sed sub adulto et Domino herede uiuamus.

15. Sequitur in epistola tua: »Non ideo Petrum emendauit, quod paternas traditiones obseruaret; quod si facere uellet, nec mendaciter, nec incongrue faceret.« Iterum dico: quando episcopus es, Ecclesiarum Christi magister, ut probes uerum esse quod asseris, suscipe aliquem Iudeorum, qui factus Christianus, natum sibi filium circumcidat, qui obseruet sabbatum, qui abstineat a cibis quos Deus creauit ad utendum cum gratiarum actione, qui quarto decimo die mensis primi agnum mactet ad uesperam; et cum hoc feceris, imo non feceris , uelis nolis, tuam sententiam reprobabis; et tunc scies opere difficilius esse confirmare sua quam aliena reprehendere. Ac ne forsitan tibi non crederemus, imo non intelligeremus quid diceres , inculcas et replicas: »Hoc ergo Iudeorum Paulus dimiserat, quod malum habebant. Quod est malum Iudeorum, quod Paulus dimiserat? Utique illud quod sequitur: quod ignorantes, inquit, Dei iustitiam, et suam uolentes constituere, iustitie Dei non sunt subiecti ; deinde quod post passionem et resurrectionem Christi, dato ac manifestato Sacramento gratie, secundum ordinem Melchisedech, adhuc putabant uetera sacramenta non ex consuetudine solemnitatis, sed ex necessitate salutis esse celebranda; que tamen si nunquam fuissent necessaria, infructuose atque inaniter pro eis Machabai martyres fierent: postremo illud, quod predicatores gratie Christianos Iudei, tanquam hostes Legis, persequerentur.  Hos atque huiusmodi errores et uitia, dicit se damna et ut stercora arbitratum, ut Christum lucrifaceret .«

16. Didicimus per te, que apostolus Paulus mala reliquerit [1 1Kb] Iudeorum; rursum te docente discamus que bona eorum tenuerit. »Obseruationes,« inquies, »Legis, quas more patrio celebrant, sicut ab ipso Paulo celebrate sunt, sine ulla salutis necessitate.« Id quid uelis dicere, »sine ulla salutis necessitate,« non satis intelligo. Si enim salutem non afferunt, cur obseruantur? Si autem obseruanda sunt, utique salutem afferunt; maxime que obseruata martyres faciunt. Non enim obseruarentur, nisi salutem afferrent. Neque enim indifferentia sunt inter bonum et malum, sicut philosophi disputant. Bonum est continentia, malum est luxuria; inter utrumque indifferens, ambulare, digerere alui stercora, capitis naribus purgamenta proiicere, sputis rheumata iacere: hoc nec bonum, nec malum est; siue enim feceris, siue non feceris, nec iustitiam habebis, nec iniustitiam. Obseruare autem Legis cerimonias, non potest esse indifferens; sed aut malum est, aut bonum est. Tu dicis bonum; ego assero malum; et malum non solum his qui ex Gentibus, sed et his qui ex Iudaico populo crediderunt. In hoc, nisi fallor, loco, dum aliud uitas, in aliud deuolueris. Dum enim metuis Porphyrium blasphemantem, in Hebionis incurris laqueos: his qui credunt ex Iudeis, obseruandam Legem esse decernens. Et qui periculosum intelligis esse quod dicis, rursum illud superfluis uerbis temperare conaris: »Sine ulla salutis necessitate, sicut Iudei celebranda putabant, aut fallaci simulatione, quod in Petro reprehenderat Paulus.«

17. Petrus igitur simulauit Legis custodiam; iste autem reprehensor Petri, audacter obseruauit legitima. Sequitur enim in epistola tua: »Nam si propterea illa sacramenta celebrauit, quia simulauit se Iudeum, ut illos lucrifaceret, cur non etiam sacrificauit cum Gentibus, quia et his qui sine Lege erant, tanquam sine Lege factus est, ut eos quoque lucrifaceret ; nisi quia et illud fecit, ut natura Iudeus, et hoc totum dixit, non ut Paulus se fingeret esse quod non erat, sed ut misericorditer ita subueniendum esse sentiret, ac si ipse in eo errore laboraret; non scilicet mentientis astu, sed compatientis affectu.« Bene defendis Paulum, quod non simulauerit errorem Iudeorum, sed uere fuerit in errore; neque imitari uoluerit Petrum mentientem, ut quod erat, metu Iudeorum dissimularet [2 1Kb] ; sed tota libertate Iudeum se esse diceret. Nouam clementiam Apostoli! dum Iudeos Christianos uult facere, ipse Iudeus factus est. Non enim poterat luxuriosos ad frugalitatem reducere, nisi se luxuriosum probasset, et misericorditer, ut ipse dicis, subuenire miseris, nisi se miserum ipse sentiret. uere enim miselli, et misericorditer deplorandi, qui contentione sua et amore Legis abolite, apostolum Christi fecere Iudeum. Nec multum interest inter meam et tuam sententiam, quia ego dico et Petrum et Paulum, timore fidelium Iudeorum, Legis exercuisse, imo simulasse  mandata; tu autem asseris hoc eos fecisse clementer, »non mentientis astu, sed compatientis affectu:« dummodo illud constet, uel metu, uel misericordia eos simulasse se esse, quod non erant. Illud autem argumentum, quo aduersus nos uteris, quod et Gentilibus debuerit gentilis fieri, si Iudeis Iudeus factus est, magis pro nobis facit: sicut enim non fuit uere Iudeus, sic nec uere gentilis erat; et sicut non fuit uere gentilis, sic nec uere Iudeus erat. In eo autem imitator Gentilium est, quia preputium recipit in fide Christi, et indifferenter permittit uesci cibis quos damnant Iudei; non cultu, ut tu putas, idolorum. In Christo enim Iesu nec circumcisio est aliquid, nec preputium, sed obseruatio mandatorum Dei .

18. Queso igitur te, et iterum atque iterum deprecor, ut ignoscas disputatiuncule mee; et quod modum meum egressus sum, tibi imputes qui cegisti ut rescriberem, et mihi cum Stesichoro oculos abstulisti. Nec me putes magistrum esse mendacii, qui sequor Christum dicentem: »Ego sum uia, ueritas et uita« . Nec potest fieri ut ueritatis cultor, mendacio colla submittam. Neque mihi imperitorum plebeculam concites, qui te uenerantur ut episcopum, et in ecclesia declamantem, sacerdotii honore suspiciunt; me autem, etatis ultime, et pene decrepitum, ac monasterii et ruris secreta sectantem, paruipendunt; et queras tibi, quos doceas siue reprehendas. Ad nos enim, tantis maris atque terrarum a te diuisos spatiis, uix uocis tue sonus peruenit. Et si forsitan litteras scripseris, ante eas Italia ac Roma suscipient, quam ad me, cui mittende sunt, deferantur.



CAPUT u.

19. Quod autem in aliis queris epistolis, cur mea prior in Libris canonicis interpretatio asteriscos habeat, et uirgulas prenotatas, et postea aliam translationem absque his signis ediderim; pace tua dixerim, uideris mihi non intelligere quod quesisti. Illa enim interpretatio Septuaginta interpretum est; et ubicumque uirgule, id est obeli sunt, significatur quod Septuaginta plus dixerint quam habetur in hebreo: ubi autem asterisci, id est stelle prelucentes, ex Theodotionis editione ab Origene additum est; et ibi greca transtulimus, hic de ipso hebraico, quod intelligebamus expressimus, sensuum potius ueritatem quam uerborum interdum ordinem conseruantes. Et miror quomodo Septuaginta interpretum libros legas non puros, ut ab eis editi sunt, sed ab Origene emendatos, siue corruptos [1 1Kb] per obelos et asteriscos, et christiani hominis interpretatiunculam non sequaris; presertim cum ea que addita sunt, ex hominis Iudei atque blasphemi, post passionem Christi, editione transtulerit. uis amator esse uerus [2 1Kb] Septuaginta interpretum? Non legas ea que sub asteriscis sunt: imo rade de uoluminibus, ut ueterum te fautorem probes. Quod si feceris, omnes Ecclesiarum bibliothecas condemnare cogeris. uix enim unus aut alter inuenietur liber, qui ista non habeat.



CAPUT uI.

20. Porro quod dicis non debuisse me interpretari post ueteres, et nouo uteris syllogismo: »Aut  obscura fuerunt que interpretati sunt Septuaginta, aut manifesta. Si obscura, te quoque in eis falli potuisse credendum est: si manifesta, illos in eis falli non potuisse, perspicuum est:« tuo tibi sermone respondeo. Omnes ueteres tractatores qui nos in Domino precesserunt, et qui Scripturas sanctas interpretati sunt, aut obscura interpretati sunt, aut manifesta. Si obscura, quomodo tu post eos ausus es disserere, quod illi explanare non potuerunt? si manifesta, superfluum est te uoluisse disserere quod illos latere non potuit, maxime in explanatione Psalmorum quos apud Grecos interpretati sunt multis uoluminibus, primus Origenes, secundus Eusebius Cesariensis, tertius Theodorus Heracleotes, quartus Asterius Scythopolitanus, quintus Apollinaris Laodicenus, sextus Didymus Alexandrinus. Feruntur et diuersorum in paucos psalmos opuscula; sed nunc de integro Psalmorum corpore dicimus. Apud Latinos autem Hilarius Pictauiensis et Eusebius uercellensis episcopi, Origenem et Eusebium transtulerunt: quorum priorem et noster Ambrosius in quibusdam secutus est. Respondeat mihi prudentia tua, quare tu post tantos et tales interpretes in explanatione Psalmorum diuersa senseris? Si enim obscuri sunt Psalmi, te quoque in eis falli potuisse, credendum est. Si manifesti, illos in eis falli potuisse non creditur: ac per hoc utroque modo superflua erit interpretatio tua; et hac lege, post priores nullus loqui audebit, et quodcumque alius occupauerit, alius de eo scribendi non habebit licentiam. Quin potius humanitatis tue est, in quo ueniam tibi tribuis, indulgere et ceteris. Ego enim non tam uetera abolere conatus sum, que lingue mee hominibus emendata de greco in latinum transtuli, quam ea testimonia que a Iudeis pretermissa sunt uel corrupta, proferre in medium, ut scirent nostri quid hebrea ueritas contineret. Si cui legere non placet, nemo compellit inuitum. Bibat uinum uetus cum suauitate, et nostra musta contemnat, que in explanatione priorum edita sunt, ut sicubi illa non intelliguntur, ex nostris manifestiora fiant. Quod autem genus interpretationis in Scripturis sanctis sequendum sit, liber quem scripsi de Optimo genere interpretandi, et omnes prefatiuncule diuinorum uoluminum, quas editioni nostre preposuimus, explicant; ad illasque prudentem lectorem remittendum puto. Et si me, ut dicis in Noui Testamenti emendatione suscipis, exponisque causam cur suscipias; quia plurimi lingue grece habentes scientiam, de meo possint opere iudicare: eamdem integritatem debueras etiam in ueteri credere Testamento, quod non nostra confinximus, sed ut apud Hebreos inuenimus, diuina transtulimus. Sicubi dubitas, Hebreos interroga.

21. Sed forte dices: Quid si Hebrei aut respondere noluerint, aut mentiri uoluerint? Tota frequentia Iudeorum in mea interpretatione reticebit, nullusque inuenire poterit, qui hebree lingue habeat notionem; aut omnes imitabuntur illos Iudeos, quos dicis in Africe repertos oppidulo in meam conspirasse calumniam? Huiuscemodi enim in epistola tua  texis fabulam: »Quidam frater noster episcopus, cum lectitari instituisset in Ecclesia cui preest, interpretationem tuam, mouit quiddam longe  aliter a te positam apud Ionam prophetam, quam erat omnium sensibus memorieque inueteratum, et tot etatum successionibus decantatum. Factus est tantus tumultus in plebe, maxime Grecis arguentibus, et inclamantibus calumniam falsitatis, ut cogeretur episcopus, , Iudeorum testimonium flugitare. Utrum autem illi imperitia an malitia, hoc esse in hebreis codicibus responderunt, quod et greci et latini habebant atque dicebant. Quid plura? Coactus est homo uelut mendositatem corrigere, uolens post magnum periculum non remanere sine plebe. Unde etiam nobis uidetur aliquando te quoque in nonnullis falli potuisse.«



CAPUT uII.

22. Dicis me in Iona propheta male quiddam interpretatum, et seditione populi conclamante, propter unius uerbi dissonantiam, episcopum pene sacerdotium perdidisse. Et quid sit illud quod male interpretatus sim, subtrahis, auferens mihi occasionem defensionis mee; ne quidquid dixeris, me respondente soluatur: nisi forte, ut ante annos plurimos, cucurbita uenit in medium, asserente illius temporis Cornelio et Asinio Pollione  , me hederam pro cucurbita transtulisse. Super qua re in commentario Ione prophete plenius respondimus. Hoc tantum nunc dixisse contenti, quod in eo loco, ubi Septuaginta interpretes cucurbitam, et Aquila cum reliquis hederam transtulerunt, id est , in hebreo uolumine ciceion scriptum habetur, quam uulgo Syri ciceiam uocant. Est autem genus uirgulti lata habens folia, in modum pampini: cumque plantatum fuerit, cito consurgit in arbusculam, absque ullis calamorum et hastilium adminiculis, quibus et cucurbite et hedere indigent, suo trunco se sustinens. Hoc ergo uerbum de uerbo edisserens, si ciceion transferre uoluissem, nullus intelligeret; si cucurbitam, id dicerem quod in hebraico non habetur: hederam posui, ut ceteris interpretibus consentirem. Sin autem Iudei uestri, ut ipse asseris, malitia, uel imperitia hoc dixerunt esse in uoluminibus Hebreorum, quod in grecis et latinis codicibus continetur; manifestum est eos aut hebreas ignorare litteras, aut ad irridendos cucurbitarios uoluisse mentiri. Peto in fine epistole, ut quiescentem senem, olimque ueteranum, militare non cogas, et rursum de uita periclitari. Tu qui iuuenis es, et in pontificali culmine constitutus, doceto populos; et nouis Africe frugibus Romana tecta locupleta. Mihi sufficit, cum auditore et lectore pauperculo in angulo monasterii susurrare.



EPISTOLA LXXuI [* 1Kb]  . Sub persona Ecclesie catholice cohortatur omnes Donatistas, ut resipiscentes redeant ad catholicam communionem.

1. uobis, Donatiste, catholica Ecclesia dicit: Filii  hominum, usquequo graues corde? Utquid diligitis uanitatem et queritis mendacium?  Utquid uos a totius orbis unitate nefario schismatis sacrilegio diuisistis? Attenditis falsa que uobis dicuntur ab hominibus, aut mentientibus, aut errantibus, de traditione Codicum diuinorum, ut in heretica separatione moriamini; et non attenditis quod uobis ipsi Codices dicunt, ut in catholica pace uiuatis Quare aperitis sures ad sermonem hominum dicentium quod nunquam probare potuerunt, et surdi estis ad sermonem Dei dicentis: Dominus dixit ad me, Filius meus es tu, ego hodie genui te: postula a me et dabo tibi gentes hereditatem tuam, et possessionem tuam terminos terre?  Abrahe dicte sunt promissiones et semini eius. Non dicit, Et seminibus, tanquam in multis, sed tanquam in uno; Et semini tuo, quod est Christus . In semine, inquit, tuo benedicentur omnes gentes . Erigite oculos cordis, et considerate totum orbem terrarum, quomodo in semine Abrahe benedicuntur omnes gentes. Tunc ab uno credebatur quod nondum uidebatur; iam uos uidetis, et adhuc inuidetis. Passio Domini pretium est orbis terrarum; ille totum orbem redemit: et uos cum toto orbe ad lucrum uestrum non concordatis, sed potius in damnum uestrum in parte litigatis, ut totum perdatis. Audite in Psalmo, quo pretio redempti sumus: Foderunt, inquit, manus meas et pedes, dinumerauerunt omnia ossa mea. Ipsi uero considerauerunt et conspexerunt me; diuiserunt sibi uestimenta mea, et super uestimentum meum miserunt sortem . Quare diuisores uestimentorum Domini esse uultis, et tunicam illam caritatis desuper textam, quam nec persecutores eius diuiserunt, tenere cum toto orbe non uultis? In Psalmo ipso legitur quia totus orbis eam tenet: Commemorabuntur, inquit, et conuertentur ad Dominum uniuersi fines terre; et adorabunt in conspectu eius uniuerse patrie gentium, quoniam ipsius est regnum, et ipse dominabitur gentium . Aperite aures cordis et audite quia Deus deorum Dominus locutus est, et uocauit terram a solis ortu usque ad occasum; ex Sion species decoris eius . Si hoc non uultis intelligere, audite Euangelium, iam per os proprium loquente ipso Domino et dicente: Quia oportebat de Christo compleri omnia que de illo scripta sunt in Lege et Prophetis et Psalmis, et predicaui in nomine eius penitentiam et remissionem peccatorum, per omnes gentes incipiens ab Ierusalem . Quod in Psalmo dixit, uocauit terram a solis ortu usque ad occasum; hoc in Euangelio, per omnes gentes: et quod in Psalmo dixit, ex Sion species decoris eius; hoc in Euangelio dixit, incipiens ab Ierusalem.

2. Fingitis uos ante tempus messis fugere permixta zizania, quia uos estis sola zizania. Nam si frumenta essetis, permixta zizania toleraretis, et a segete Christi non uos diuideretis. De zizaniis quidem dictum est, Quoniam abundabit iniquitas, refrigescet caritas multorum: sed et de tritico dictum est, Qui perseuerauerit usque in finem, hic saluus erit . Quare creditis creuisse zizania et mundum repleuisse,  triticum autem decreuisse et in sola Africa mansisse? Christianos uos dicitis, et Christo contradicitis. Ipse dixit, Sinite utraque crescere usque ad messem; non dixit, Crescant zizania, decrescant frumenta. Ipse dixit, Ager est hic mundus; non dixit, Ager est Africa. Ipse dixit, Messis est finis seculi; non dixit, messis est tempus [1 1Kb] Donati. Ipse dixit, Messores Angeli sunt ; non dixit, Messores principes Circumcellionum sunt. Sed quia pro zizaniis triticum accusastis, uos esse zizania demonstrastis, et quod est grauius, ante tempus uos a tritico separastis. Maiores enim uestri in quorum sacrilega precisione perseueratis, quidam Gestis municipalibus  Codices sanctos et instrumenta Ecclesie persecutoribus tradiderunt, quidam eos fatentes dimiserunt et eis communicauerunt, et utrique Carthaginem furiosa factione conuenerunt, de crimine traditionis de quo ipsi inter se iam consenserant, inauditos damnauerunt, episcopum contra episcopum ordinauerunt, altare contra altare erexerunt. Postea litteras ad imperatorem Constantinum, ut inter Afros episcopi transmarini iudicarent, miserunt; datis iudicibus quos postulauerant et Rome iudicantibus non obtemperauerunt, episcopos apud Imperatorem tanquam male iudicauerint arguerunt. Ab aliis rursus episcopis ad Arelatum missis ad ipsum Imperatorem appellauerunt; ab ipso auditi et calumniatores inuenti, in eodem scelere permanserunt. Euigilate ad salutem, amate pacem, redite ad unitatem. Hec uobis quemadmodum gesta sint, quando uultis, omnia recitamus.

3. Ille communicat malis, qui consentit factis malorum, non qui tolerat in agro dominico zizania usque ad messem, uel paleam usque ad ultimam uentilationem. Si malos odistis, uos ipsi mutamini ab scelere schismatis. Si malorum permixtionem timeretis, Optatum  inter uos in apertissima iniquitate uiuentem per tot annos non teneretis. Quem cum modo martyrem dicitis, superest ut eum, propter quem mortuus est, Christum dicatis. Postremo quid uos offendit orbis christianus, a quo uos nefario furore precidistis? et quid uos promeruerunt Maximianiste, quos a uobis damnatos et per iudicia publica de basilicis proturbatos, in suo rursus honore recepistis? Quid uos offendit pax Christi, contra quam uos diuiditis ab eis quos infamatis? et quid uos promeruit pax Donati, pro qua suscipitis quos damnatis? Felicianus Mustitanus modo uobiscum est. Legimus eum prius in uestro concilio damnatum, et a uobis postea in iudicio proconsulis accusatum, et in Mustitana ciuitate Gestis municipalibus oppugnatum.

4. Si traditio Codicum scelerata est, quam Deus in regem qui Ieremie librum incendit, morte bellica [2 1Kb] uindicauit , quanto sceleratius est sacrilegium schismatis, cuius auctores, quibus Maximianistas comparastis, aperta terra uiuos absorbuit ! Quomodo ergo crimen traditionis nobis obiicitis, quod non probatis, et schismaticos uestros et damnatis et acceptatis? Si propterea iusti estis, quia persecutionem per Imperatores passi estis, iustiores uobis sunt ipsi Maximianiste, quos per iudices ab Imperatoribus catholicis missos uos ipsi persecuti estis. Si Baptismum uos soli habetis, quid apud uos facit baptismus Maximianistarum in eis quos baptizauit Felicianus damnatus, cum quibus est ad uos postea reuocatus? uel uobis laicis ad ista respondeant episcopi uestri, si nobiscum loqui nolunt; et cogitate pro salute uestra, quale sit hoc ipsum quod nobiscum loqui nolunt. Si lupi concilium fecerunt, ut pastoribus non respondeant, quare oues concilium perdiderunt, ut ad luporum speluncas accedant?



EPISTOLA LXXuII [* 1Kb]  . Augustinus Felici et Hilarino, ut ne perturbentur obortis in Ecclesia scandalis. Porro de Bonifacio, qui in nullo apud se crimine deprehensus fuerit, statuere non posse ut eius nomen de presbyterorum albo expungatur, maxime cum ipsius causam ad Dei iudicium transmiserit.

Dominis dilectissimis meritoque honorandis fratribus FELICI et HILARINO [1 1Kb] , AUGUSTINUS, in Domino salutem.

1. Non miror satanam fidelium animos perturbantem: cui resistite, permanentes in spe promissorum Dei qui fallere non potest; qui non solum nobis in se credentibus, et sperantibus, et in eius caritate usque in finem perseuerantibus polliceri premia eterna dignatus est, uerum etiam temporalia scandala non defutura predixit, quibus fidem nostram exerceri et probari oporteret: ait enim, Quoniam abundabit iniquitas, refrigescet caritas multorum; sed continuo subiecit, Qui autem perseuerauerit usque in finem, hic saluus erit . Quid ergo mirum, si homines seruis Dei detrahunt, et quia eorum uitam peruertere non possunt, famam decolorare conantur, cum ipsum Deum et Dominum eorum quotidie blasphemare non cessent, cum eis displicet quidquid contra eorum uoluntatem iusto et occulto iudicio facit? Unde exhortor prudentiam uestram, domini dilectissimi meritoque honorandi fratres, ut Scripturam Dei, que [2 1Kb] nobis hec omnia futura prenuntiauit, et aduersus ea nos firmos esse debere premonuit, contra hominum maledica uaniloquia suspicionesque temerarias corde christianissimo cogitetis.

2. Breuiter itaque dico Charitati uestre, Bonifacium presbyterum in nullo crimine apud me fuisse detectum, nequaquam me de illo tale aliquid credidisse uel credere. Quomodo ergo iuberem de numero presbyterorum nomen eius auferri, uehementer terrente Euangelio ubi Dominus ait: In quo iudicio iudicaueritis, iudicabimini ? Cum enim causa que inter  illum et Spem exorta est, sub diuino examine pendeat secundum placitum eorum, quod uobis si uolueritis poterit recitari; quis ego sum, ut audeam Dei preuenire sententiam in delendo uel supprimendo eius nomine, de quo nec suspicari temere mali aliquid episcopus debui, nec dilucide iudicare homo de occultis hominum potui, cum in ipsis causis secularibus, quando ad maiorem potestatem refertur arbitrium iudicandi, manentibus sicuti erant omnibus rebus, exspectetur illa sententia, unde iam non liceat prouocari, ne superiori cognitori fiat iniuria, si eius pendente iudicio aliquid fuerit commutatum? Et utique multum interest inter diuinam et humanam quamlibet excelsissimam potestatem. Domini Dei nostri misericordia nunquam uos deserat, domini dilectissimi et honorandi fratres.



EPISTOLA LXXuIII [* 1Kb]  . Quidam e monasterio Augustini Spes nomine, accusatus a Bonifacio presbytero, crimen in Bonifacium ipsum transtulit. Cum res euidentibus argumentis cognosci ab Augustino non posset, iussus est uterque adire sepulcrum S. Felicis Nolani, ut miraculo transigeretur iudicium. Id clam fieri curarat Augustinus: uerum quoniam res eruperat in notitiam hominum, permittit interea ut Bonifacii nomen inter presbyteros non recitetur; hortatur omnes ne temere iudicent, neue ob paucorum delicta uel ipsi deficiant a pietate, ue de omnibus male suspicentur; obseruans nullam fuisse tam felicem sodalitatem, in qua non aliquis flagitiosus extiterit.

Dilectissimis fratribus, clero, senioribus, et uniuerse plebi Ecclesie Hipponensis, cui seruio in dilectione Christi, AUGUSTINUS, in Domino [1 1Kb] salutem.

1. Utinam Scripture Dei sollicita mente intendentes, in quibusque scandalis adiutorio nostri sermonis non egeretis, et ille uos potius consolaretur, qui consolatur et nos: qui non solum bona, que sanctis et fidelibus suis est redditurus, uerum etiam mala, quibus erat hic mundus abundaturus, ante predixit, ante conscribenda curauit, ut bona post seculi finem secutura certiores exspectaremus, quam mala similiter prenuntiata ante seculi finem precedentia sentiremus. Unde et Apostolus dicit: Quecumque enim ante scripta sunt, ut nos doceremur scripta sunt, ut per patientiam et consolationem Scripturarum spem habeamus ad Deum . Quid autem opus erat ut ipse Dominus iehsu non solum diceret, Tunc iusti fulgebunt sicut sol in regno Patris sui , quod post seculi finem futurum est; uerum etiam exclamaret, ue mundo ab scandalis : nisi ut nobis non blandiremur uenire nos posse ad sedes felicitatis eterne, nisi temporalibus malis exerciti  non defecerimus? Quid opus fuit ut diceret, Quoniam abundabit iniquitas, refrigescet caritas multorum; nisi ut illi de quibus continuo locutus adiunxit, Qui perseuerauerit usque in finem, hic saluus erit , cum hac iniquitatis abundantia refrigescentem caritatem uiderent, non perturbarentur, non expauescerent, non quasi rebus insperatis et inopinatis contristati deficerent; sed potius uidentes accidere, que futura predicta sunt ante finem, patienter perseuerarent usque in finem, ut securi mererentur regnare post finem in ea uita que non habet finem.

2. Proinde, karissimi, in isto scandalo, quo de Bonifacio presbytero nonnulli perturbantur, non uobis dico ut non doleatis: qui enim ista non dolent, non est in eis caritas Christi; qui autem etiam de talibus gaudent, abundat in eis malignitas diaboli. Non quia in memorato presbytero apparuit aliquid, quod dignum damnatione iudicaretur; sed quia duo de domo nostra talem habent causam, ut unus eorum sine dubio perditus habeatur, et sit alterius fama apud quosdam mala, apud quosdam dubia, etiamsi non sit maculata conscientia. Dolete ista, quoniam dolenda sunt: non tamen sic ut eo dolore uestra caritas a bene uiuendo refrigescat, sed potius ad Dominum deprecandum inardescat; ut si innocens est presbyter uester [1 1Kb] , quod magis credo, quia cum sensisset alterius motum impudicum et immundum, nec consentire uoluit nec tacere, cito eum diuina sententia manifestatum ministerio proprio representet: si autem male sibi conscius, quod suspicari non audeo, uoluit alterius existimationem ledere, cum eius pudicitiam contaminare non posset, sicut dicit ipse cum quo habet causam, non eum permittat suam occultare nequitiam, ut quod homines inuenire non possunt, de quolibet eorum diuino iudicio propaletur.

3. Cum enim ista me causa diu cruciasset, nec inuenirem quomodo unus e duobus conuinceretur, quamuis magis presbytero credidissem; cogitaueram primo sic ambos Deo relinquere, donec in uno eorum qui mihi suspectus erat, aliquid existeret, unde non sine iusta et manifesta causa de nostro habitaculo proiiceretur. Sed cum promoueri in clericatum [2 1Kb] siue illic per me, siue alibi per litteras meas uehementissime conaretur, ego autem nullo modo adducerer ei homini, de quo tantum mali existimarem, manus ordinationis imponere, aut per commendationem meam alicui fratri meo eum subintroducere, turbulentius agere cepit, ut si ipse in clericatum non promoueretur, nec presbyter Bonifacius in suo gradu esse permitteretur. In qua eius prouocatione cum uiderem Bonifacium nolle quibuslibet infirmis et ad suspicionem propensis de sue uite dubitatione scandalum fieri, paratumque esse honoris sui apud homines damnum perpeti, potius quam in ea contentione, in qua non posset ignorantibus et dubitantibus uel ad male suspicandum procliuioribus suam demonstrare conscientiam, usque ad Ecclesie perturbationem inaniter progredi;  elegi aliquid medium, ut certo placito se ambo constringerent ad locum sanctum se perrecturos [1 1Kb] , ubi terribiliora opera Dei non sanam cuiuscumque conscientiam multo facilius aperirent, et ad confessionem uel pena uel timore compellerent. Ubique quidem Deus est, et nullo continetur uel includitur loco qui condidit omnia, et eum a ueris adoratoribus in spiritu et ueritate oportet adorari , ut in occulto exaudiens, in occulto etiam iustificet et coronet. uerumtamen ad ista que hominibus uisibiliter nota sunt, quis potest eius consilium perscrutari, quare in aliis locis hec miracula fiant, in aliis non fiant? Multis enim notissima est sanctitas loci, ubi beati Felicis Nolensis corpus conditum est, quo uolui ut pergerent; quia inde nobis facilius fideliusque scribi potest quidquid in eorum aliquo diuinitus fuerit propalatum. Nam et nos nouimus Mediolani apud memoriam sanctorum, ubi mirabiliter et terribiliter demones confitentur, furem quemdam, qui ad eum locum uenerat ut falsum iurando deciperet, compulsum fuisse confiteri furtum, et quod abstulerat reddere: numquid non et Africa sanctorum martyrum corporibus plena est? et tamen nusquam hic scimus talia fieri. Sicut enim, quod Apostolus dicit, non omnes sancti habent dona curationum, nec omnes habent diiudicationem spirituum ; ita nec in omnibus memoriis sanctorum ista fieri uoluit ille, qui diuidit propria unicuique prout uult.

4. Quapropter cum ego noluissem hunc grauissimum dolorem cordis mei uobis perferri in notitiam, ne uos atrociter et inaniter contristando turbarem; fortassis ideo Deus noluit uos latere, ut nobiscum orationibus incumbatis, ut quod ipse in hac causa nouit, nos autem nosse non possumus, etiam nobis manifestare dignetur. Nomen autem presbyteri propterea non ausus sum de numero collegarum eius uel supprimere uel delere, ne diuine potestati, sub cuius examine causa adhuc pendet, facere uiderer iniuriam, si illius iudicium meo uellem preiudicio preuenire: quod nec in negotiis secularibus iudices faciunt, quando cause dubitatio ad maiorem potestatem refertur, ut pendente relatione aliquid audeant commutare. Et in episcoporum concilio  constitutum est, nullum clericum qui nondum conuictus sit, suspendi a communione debere, nisi ad causam suam examinandam se non presentauerit. Bonifacius tamen hanc humilitatem suscepit, ut nec litteras acciperet, quibus in peregrinatione honorem suum quereret, ut in eo loco ubi ambo ignoti sunt, circa ambos equalitas seruaretur. Et nunc si uobis placet ut nomen eius non recitetur, ne iis qui ad Ecclesiam accedere nolunt, sicut ait Apostolus, demus occasionem querentibus occasionem ; non erit nostrum hoc factum, sed eorum quorum causa fuerit factum. Quid enim obest homini, quod ex illa tabula non uult eum recitari humana ignorantia, si de libro uiuorum non eum delet iniqua conscientia?

 5. Proinde, fratres mei, qui timetis Deum, mementote quod ait Apostolus Petrus: Quoniam aduersarius uester diabolus tanquam leo rugiens circumit querens quem deuoret . Quem non potest deuorare seductum ad nequitiam, famam ipsius inquinare conatur, ut si fieri potest opprobriis hominum et malarum linguarum detractione deficiat, et sic in eius fauces ruat. Si autem nec famam innocentis maculare potuerit, hoc ei persuadere tentat, ut per maleuolas suspiciones de fratre suo iudicet, et sic ab illo implicatus absorbeatur. Et quis omnes eius captiones et circumuentiones uel comprehendere uel enumerare sufficiat? Aduersus tamen hec tria que ad causam presentem pertinent propius [1 1Kb] , ne mala exempla imitando ad nequitiam seducamini, ita uos per Apostolum alloquitur Deus: Ne sitis iugum ducentes cum infidelibus; que enim participatio iustitie cum iniquitate, aut que societas luci ad tenebras ? Item alio loco: Nolite, inquit, seduci: Corrumpunt mores bonos colloquia mala. Sobrii estote, iusti, et nolite peccare . Ut autem linguis detrahentium non deficiatis, sic per Prophetam dicit: Audite me qui scitis iudicium, populus meus, in quorum corde lex mea est: opprobrium hominum nolite metuere, et detractione eorum ne superemini, nec quod uos spernant magni duxeritis. Sicut enim uestimentum, ita per tempus absumentur, et sicut lana a tinea comedentur; iustitia autem mea in eternum manet . Iam uero ne maleuolo animo de seruis Dei falsa suspicando pereatis, illud Apostolicum recordamini, ubi ait: Nolite ante tempus iudicare quidquam, donec ueniat Dominus, et illuminet abscondita tenebrarum, et manifestabit cogitationes cordis, et tunc laus erit unicuique a Deo . Et item illud quod scriptum est: Que manifesta sunt, uobis; que autem occulta, Domino Deo uestro .

6. Manifestum est quidem, quia ista in Ecclesia non accidunt sine graui tristitia sanctorum atque fidelium; uerumtamen consoletur nos qui cuncta predixit, atque ut abundantia iniquitatis non refrigescamus, sed usque in finem perseueremus, ut salui esse possimus, admonuit. Nam quantum ad me attinet, si est in me quantulacumque caritas Christi, quis uestrum infirmatur, et ego non infirmor? quis scandalizatur, et ego non uror ? Nolite itaque augere cruciatus meos, deficiendo uel in suspicionibus falsis, uel in peccatis alienis. Nolite, obsecro uos, ne dicam de uobis: Et super dolorem uulnerum meorum addiderunt. Nam illi qui gaudent de istis doloribus nostris, de quibus in persona corporis Christi tanto ante predictum est, Aduersus me insultabant qui sedebant in porta, et in me psallebant qui bibebant uinum , ualde tolerabilius sustinentur; pro quibus tamen etiam ipsis orare, et bonum eis uelle didicimus. Ad quid enim aliud sedent isti, et quid aliud captant, nisi ut quisquis episcopus, uel clericus, uel monachus, uel sanctimonialis [2 1Kb] ceciderit, omnes  tales esse credant, iactent, contendant, sed non omnes posse manifestari? Et tamen etiam ipsi cum aliqua maritata inuenitur adultera, nec proiiciunt uxores suas, nec accusant matres suas. Cum autem de aliquibus qui sanctum nomen profitentur, aliquid criminis uel falsi sonuerit, uel ueri patuerit, instant, satagunt, ambiunt, ut de omnibus hoc credatur. Hos ergo de nostris doloribus suauitatem sue male lingue captantes, facile est ut illis canibus comparemus, si forte in malo intelligendi sunt, qui lingebant uulnera pauperis illius, qui ante ianuam diuitis iacebat, et quousque ueniret ad requiem sinus Abrahe, laboriosa et indigna omnia tolerabat .

7. uos me nolite amplius cruciare, qui aliquam spem habetis ad Deum: uos nolite ipsa uulnera que illi lingunt, multiplicare; uos pro quibus periclitamur omni hora, habentes foris pugnas, intus timores , periculum in ciuitate, periculum in deserto, periculum ex gentibus, periculum ex falsis fratribus . Scio quia doletis; sed numquid acrius quam ego? Scio quia conturbati estis, et timeo ne inter linguas maledicorum deficiat et pereat infirmus, propter quem Christus mortuus est. Non ex uobis increscat dolor noster, quia non culpa nostra factus est uester. Nam hoc est quod precauere conatus sum, ut si fieri posset, hoc malum nec uitandum negligeretur, nec in uestram notitiam perferretur, ubi infructuose cruciarentur firmi, et periculose turbarentur infirmi. Sed qui hoc cognito permisit uos tentari, det uobis uires sustinendi, et erudiat uos ex lege sua; doceat uos et mitiget a diebus malignis, donec fodiatur peccatori fouea .

8. Audio nonnullos uestrum hinc amplius contristari, quam de lapsu duorum illorum diaconorum qui ex parte Donati uenerant, tanquam discipline Proculeiani insultauerint, uelut gloriantes de nobis, quod ex nostra disciplina nichil tale in clericis exstitisset: quod quicumque fecistis, fateor uobis, non bene fecistis. Ecce docuit uos Deus, ut qui gloriatur, in Domino glorietur : nec obiiciatis hereticis, nisi quia non sunt catholici; ne similes eis sitis, qui non habendo quod in causa sue diuisionis defendant, non nisi hominum crimina colligere affectant, et ea ipsa plura falsissime iactant: ut quia ipsam diuine Scripture ueritatem, qua ubique diffusa Christi Ecclesia commendatur, criminari et obscurare non possunt, homines per quos predicatur adducant in odium; de quibus et fingere quidquid in mentem uenerit, possunt. uos autem non ita didicistis Christum; si tamen illum audistis, et in illo docti estis . Ipse quippe fideles suos securos fecit etiam de dispensatoribus malis, mala sua facientibus, et bona eius loquentibus, ubi ait: Que dicunt facite; que autem faciunt, facere nolite: dicunt enim, et non faciunt . Orate quidem pro me, ne forte aliis predicans ipse reprobus inueniar ; uerumtamen cum gloriamini, non in me, sed in Domino gloriamini. Quantumlibet enim uigilet disciplina domus mee, homo sum, et inter homines uiuo, nec  mihi arrogare audeo ut domus mea melior sit quam arca Ne, ubi tamen inter octo homines reprobus unus inuentus est : aut melior sit quam domus Abrahe, ubi dictum est, Eiice ancillam et filium eius : aut melior sit quam domus Isaac, cuius [1 1Kb] de duobus geminis dictum est, Iacob dilexi, Esau autem odio habui : aut melior sit quam domus ipsius Iacob, ubi lectum patris filius incestauit : aut melior sit quam domus Dauid, cuius filius cum sorore concubuit ; cuius alter filius contra patris tam sanctam mansuetudinem rebellauit : aut melior quam cohabitatio Pauli apostoli, qui tamen si inter omnes bonos habitaret, non diceret quod superius commemoraui, foris pugne, intus timores ; nec diceret cum de sanctitate et fide Timothei loqueretur, Neminem habeo qui germane de uobis sollicitus sit. Omnes enim sua querunt, non que sunt Iesu Christi : aut melior quam cohabitatio ipsius Domini Christi, in qua undecim boni perfidum et furem Iudam tolerauerunt: aut melior sit postremo quam celum, unde Angeli ceciderunt.

9. Simpliciter autem fateor Charitati uestre coram Domino Deo nostro, qui testis est super animam meam, ex quo Deo seruire cepi: quomodo difficile sum expertus meliores quam qui in monasteriis profecerunt; ita non sum expertus peiores quam qui in monasteriis [2 1Kb] ceciderunt, ita ut hinc arbitrer in Apocalypsi scriptum, Iustus iustior fiat, et sordidus sordescat adhuc . Quapropter etsi contristamur de aliquibus purgamentis, consolamur tamen etiam de pluribus ornamentis. Nolite ergo propter amurcam qua oculi uestri offenduntur, torcularia detestari, unde apothece dominice fructu olei luminosioris implentur, Domini Dei nostri misericordia uos aduersus omnes insidias inimici in sua pace custodiat, dilectissimi fratres.



EPISTOLA LXXIX [* 1Kb]  . Augustini episcopi ad presbyterum quemdam Manicheum, denuntians ut soluat questionem in qua precessor eius Fortunatus defecerat, uel procul a sua Ecclesia discedat.

Sine causa tergiuersaris, cum longe appareat qualis sis. Quid tecum locuti fuerint fratres, indicauerunt mihi. Bene, quia non times mortem; sed eam mortem debes timere, quam tibi ipse facis talia de Deo blasphemando. Et quod intelligis mortem istam uisibilem, quam omnes homines norunt, separationem esse mentis a corpore, non est magnum intelligere. Sed quod adiungis de uestro, separationem esse boni a malo: si mens bonum est et corpus malum, qui ea commiscuit non est bonus; dicitis autem quia Deus  bonus ista commiscuit: ergo aut malus est, aut malum timebat. Et tu gloriaris, quia non times hominem, cum Deum talem tibi fingas, qui tenebras timuit, ut commisceret bonum et malum? Noli autem extolli animo, sicut scripsisti, quia uos magnos facimus, eo quod impedire uolumus uenena uestra, ne ad homines pestilentia serpat: non enim Apostolus, quos canes appellat magnos facit, cum dicit, Cauete canes ; aut illos magnos faciebat, quorum sermonem dicebat serpere ut cancrum . Itaque denuntio tibi in nomine Christi, ut si paratus es, solue questionem in qua defecit precessor tuus Fortunatus  . Et ita hinc ierat, ut non rediret, nisi, cum suis disputatione collata, inueniret quid contra respondere posset, disputans cum fratribus. Si autem ad hoc non es paratus; discede hinc, et noli peruertere uias Domini, et illaqueare ut uenenis inficere animas infirmas, ne adiuuante dextera Domini nostri, quomodo non putaueras erubescas.



EPISTOLA LXXX [* 1Kb]  . Cupit explicari liquidius a Paulino, quonam modo uoluntatem Dei, que nostre preferenda est, nosse possimus.

Sanctis et Deo dilectis, merito uenerabilibus et multum desiderabilibus fratribus PAULINO et THERASIAE, AUGUSTINUS, in Domino salutem.

1. Charissimus frater Celsus cum rescripta repeteret, debitum reddere festinaui; sed uere festinaui. Cum enim eum putarem adhuc aliquot dies nobiscum moraturum, repente comperta occasione nauigii, mihi pridianam suam profectionem iam nocte suggessit. Quid facerem cum eum tenere non possem, et quia ad uos, cum quibus ei melius esset, properabat, nec si possem, deberem. Proinde pauca illico hec arripui dictanda atque mittenda, prolixioris epistole me confitens debitorem, cum post reditum uenerabilium fratrum nostrorum collegarum meorum Theasii [1 1Kb] et Euodii, primum uestri ex parte satiatus fuero. Uberius enim ad nos in eorum pectoribus et oribus [2 1Kb] uos esse uenturos iamiamque, in Christi nomine atque adiutorio speramus. Cum hec scriberem, etiam per unanimem filium nostrum Thagastensis [3 1Kb] Ecclesie presbyterum Fortunatianum, Romam nauigaturum, aliam epistolam paucis ante diebus iam dederam. Nunc ergo quod soleo rogo, ut quod soletis faciatis.  Oretis pro nobis, ut uideat Deus humilitatem nostram et laborem nostrum, et dimittat omnia peccata nostra.

2. Colloqui autem uobiscum talia cupio, si dignemini, litteris; qualia colloqui possemus, si coram uestris sensibus adessemus. Ecce illam questiunculam, quam nuper proposueram, tanquam si presens presenti inter dulces loquelas obderem [1 1Kb] , plane christiano intellectu et deuotione soluisti, sed nimis cursim et breuiter; posset quippe ibi aliquanto diutius et uberius habitare gratia oris tui, si cum dixisses ita te in illo, quo feliciter uteris, loco perseuerare decreuisse, ut si quid de te aliud Domino placuerit, eius uoluntatem preferas tue, idipsum aliquanto apertius explicares. Quonam modo uoluntatem Dei, que nostre uoluntati preponenda est, nouerimus: utrum tantum in ea re, quam propterea uolentes [2 1Kb] perferre debemus, quia et inuiti cogeremur. Ibi enim fit quidem quod nolumus: sed ideo nos corrigimus ut uelimus, quia ille uult, cuius uoluntatis nec excellentiam fas est recusare, nec omnipotentiam licet euitare; sicut Petrum alter cinxit et tulit quo noluerat , uerumtamen quo nollet iit, et uolens mortem subegit asperam. An et ibi ubi est potestas, non mutare sententiam, quamuis aliud occurrat, in quo potius appareat uoluntas Dei ad mutandam sententiam nos uocantis, non quia nostra mala erat, sed in qua recte permaneretur, nisi ab illo in alteram uocaremur. Neque enim malum fuit Abrahe nutrire et educare filium, quoad posset, quantum in ipso esset, usque ad finem uite sue; sed repente iussus occidere, mutauit utique non prius malam sententiam, sed que mala esset, si post iussum mutata non esset [3 1Kb] : hinc quoque non dubito nichil aliud uideri tibi.

3. Sed plerumque non uoce de celo, non per prophetam, non per reuelationem uel somnii, uel excessus mentis qui dicitur ecstasis, sed rebus ipsis accidentibus, et ad aliud quam statueramus uocantibus cogimur agnoscere Dei uoluntatem esse aliam quam erat nostra: tanquam si proficisci statueremus, et aliquid oriretur quod consulta de officio nostro ueritas uetaret deserere, aut decernentibus ibi manere nuntiaretur aliquid, quod eadem ueritate consulta nos compelleret proficisci. De hoc tertio genere causarum mutande sententie, quid tibi uideatur peto mecum plenius et enodatius colloquaris. Sepe nos quippe conturbat, et difficile est non aliquid quod magis faciendum erat omittere, dum illud mutare nolumus [4 1Kb] in quo prius permanere statueramus, non quidem malum uerum, iam ideo malum quia id quod potius agendum est occurrens deseritur; quod si non occurreret,  non solum sine uituperatione, sed etiam cum laude, in illo priore perduraretur. Hic non falli difficile est; hic omnino uox prophetica preualet: Delicta quis intelligit ? Hinc oro, participem me facias cogitationum tuarum, quid in talibus uel facere solcas, uel faciendum esse reperias.





EPISTOLA LXXXI [* 1Kb]  . Hieronymus Augustino, excusans quod ipsius litteris responderit liberius Epistola 75, rogansque ut, omissis contentiosis questionibus, deinceps secum inuicem amice conferant, et placide uersentur in campo sacrarum Scripturarum.

Domino uere sancto et beatissimo pape AUGUSTINO, HIERONYMUS, in Christo salutem.

Cum a sancto fratre nostro Firmo [1 1Kb] sollicite quererem quid ageres, sospitem te letus audiui. Rursum cum tuas litteras non dico sperarem, sed exigerem; nesciente te, de Africa se profectum esse dixit. Itaque reddo tibi per eum salutationis officia, qui te unico amore complectitur: simulque obsecro ut ignoscas pudori meo, quod diu precipienti ut rescriberem, negare non potui. Nec ego tibi, sed cause causa respondit. Et si culpa est respondisse, queso ut patienter audias, multo maior est prouocasse. Sed facessant istiusmodi querimonie: sit inter nos pura germanitas; et deinceps non questionum, sed caritatis ad nos scripta mittamus. Sancti fratres [2 1Kb] , qui nobiscum Domino seruiunt, affatim te salutant. Sanctos qui tecum Christi leue trahunt iugum, precipue sanctum et suscipiendum papam Alypium, ut meo obsequio solutes, precor. Incolumem te et memorem mei, Christus Deus noster tueatur omnipotens, domine uere sancte et beatissime papa. Si legisti librum Explanationum in Ionam, puto quod ridiculam cucurbite non recipias questionem. Si autem amicus, qui me primus gladio petiit, stilo repulsus est; sit humanitatis tue atque iustitie, accusantem reprehendere, non respondentem. In Scripturarum campo, si placet, sine nostro inuicem dolore ludamus.



EPISTOLA LXXXII [** 1Kb]  . Receptis ab Hieronymo superioribus Epistolis 72, 75 et 81, rescribit accuratius Augustinus de interpretatione loci Epistole ad Galatas, confirmans quod Petrus merito ueraciterque reprehensus fuerit a Paulo. Ceterum deprecatur ueniam, si dictis quibusdam incautioribus Hieronymi animum offenderit, excusans quod nulla sua culpa per multorum manus obambularit epistola, priusquam ad eum cui scripta erat, peruenerat.

 Domino dilectissimo, et in Christi uisceribus honorando, sancto fratri et compresbytero HIERONYMO, AUGUSTINUS, in Domino salutem.



CAPUT PRIMUM.

1. Iam pridem tue Charitati prolixam epistolam misi, respondens illi tue quam per sanctum filium tuum Asterium, nunc iam non solum fratrem, uerum etiam collegam meum, misisse te recolis. Que utrum in manus tuas peruenire meruerit, adhuc nescio; nisi quod per fratrem sincerissimum Firmum scribis, si ille qui te primum gladio petiit, stilo repulsus est, ut sit humanitatis mee atque iustitie accusantem reprehendere, non respondentem. Hoc solo tenuissimo indicio, utcumque coniicio legisse te illam epistolam meam. In ea quippe deploraui tantam inter uos exstitisse discordiam, de quorum tanta amicitia, quaquauersum eam fama diffuderat, caritas fraterna gaudebat. Quod non feci reprehendendo Germanitatem tuam, cuius in ea re aliquam culpam me cognouisse non ausim dicere; sed dolendo humanam miseriam, cuius in amicitiis mutua caritate retinendis, quantalibet illa sit, incerta permansio est. uerum illud malueram tuis nosse rescriptis, utrum mihi ueniam quam poposceram dederis: quod apertius mihi intimari cupio; quamuis hilarior quidam uultus litterarum tuarum, etiam hoc me impetrasse, significare uideatur: si tamen post lectam illam misse sunt; quod in eis minime apparet.

2. Petis, uel potius fiducia caritatis iubes, ut in Scripturarum campo sine nostro inuicem dolore ludamus. Equidem quantum ad me attinet, serio nos ista, quam ludo, agere mallem. Quod si hoc uerbum tibi propter facilitatem ponere placuit; ego fateor, maius aliquid expeto a benignitate uirium tuarum, prudentiaque tam docta, et otiosa, annosa, studiosa, ingeniosa diligentia [1 1Kb] ; hec tibi non tantum donante, uerum etiam dictante Spiritu sancto, ut in magnis et laboriosis questionibus, non tanquam ludentem in campo Scripturarum, sed in montibus anhelantem adiuues. Si autem propter hilaritatem quam esse inter carissimos disserentes decet, putasti dicendum esse, Ludamus: siue illud apertum et planum sit, unde colloquimur, siue arduum atque difficile, hoc ipsum edoce, obsecro te, quonam modo assequi ualeamus: ut cum forte aliquid nos mouet, quod nobis, et si non cautius attendentibus, certe tardius intelligentibus, non probatum est, et quid nobis uideatur, contra conamur asserere, si hoc aliquanto securiore libertate dicamus, non incidamus in suspicionem puerilis iactantie, quasi nostro nomini famam, uiros illustres accusando, queramus: si autem aliquid asperum, refellendi necessitate, depromptum fuerit; quo tolerabile fiat, leniore circumfundamus eloquio, ne [2 1Kb] litum melle gladium stringere iudicemur. Nisi forte ille modus est, quo utrumque hoc uitium, uel uitii suspicionem caueamus, si cum doctiore amico sic disputemus, ut quidquid dixerit, necesse sit approbare, nec querendi saltem causa, liceat aliquantulum reluctari.

 3. Tum uero sine ullo timore offensionis tanquam in campo luditur; sed mirum si nobis non illuditur. Ego enim fateor Charitati tue, solis eis Scripturarum libris qui iam canonici appellantur, didici hunc timorem honoremque deferre, ut nullum eorum auctorem scribendo aliquid errasse firmissime credam. Ac si aliquid in eis offendero Litteris, quod uideatur contrarium ueritati; nichil aliud, quam uel mendosum esse codicem, uel interpretem non assecutum esse quod dictum est, uel me minime intellexisse, non ambigam. Alios autem ita lego, ut quantalibet sanctitate doctrinaque prepolleant, non ideo uerum putem, quia ipsi ita senserunt; sed quia mihi uel per illos auctores canonicos, uel probabili ratione, quod a uero non abhorreat, persuadere potuerunt. Nec te, mi frater, sentire aliud existimo: prorsus, inquam, non te arbitror sic legi tuos libros uelle, tanquam Prophetarum, uel Apostolorum; de quorum scriptis, quod omni errore careant, dubitare nefarium est. Absit hoc a pia humilitate et ueraci de temetipso cogitatione; qua nisi esses preditus, non utique diceres: Utinam mereremur complexus tuos, et collatione mutua uel doceremus aliqua, uel disceremus.



CAPUT II.

4. Quod si teipsum, consideratione uite ac morum tuorum, non simulate nec fallaciter dixisse credo; quanto magis equum est me credere; apostolum Paulum non aliud sensisse quam scripserit, ubi ait de Petro et Barnaba: Cum uiderem quia non recte ingrediuntur ad ueritatem Euangelii, dixi Petro coram omnibus: Si tu, cum sis Iudeus, gentiliter et non iudaice uiuis, quomodo Gentes cogis iudaizare ? De quo enim certus sim quod me scribendo uel loquendo non fallat, si fallebat Apostolus filios suos, quos iterum parturiebat, donec in eis Christus, id est ueritas, formaretur ? Quibus cum premisisset dicens. Que autem scribo uobis, ecce coram Deo, quia non mentior : non tamen ueraciter scribebat, sed nescio qua dispensatoria simulatione fallebat, uidisse se Petrum et Barnabam non recte ad Euangelii ueritatem ingredientes, ac Petro in faciem restitisse, non ob aliud nisi quod Gentes cogeret iudaizare!

5. At enim satius est credere, apostolum Paulum aliquid non uere scripsisse, quam apostolum Petrum non recte aliquid egisse. Hoc si ita est, dicamus, quod absit, satius esse credere mentiri Euangelium, quam negatum esse a Petro Christum ; et mentiri Regnorum librum, quam tantum prophetam, a Domino Deo tam excellenter electum, et in concupiscenda atque abducenda uxore aliena commisisse adulterium, et in marito eius necando tam horrendum homicidium . Imo uero sanctam Scripturam, in summo et celesti auctoritatis culmine collocatam, de ueritate eius certus ac securus legam, et in ea homines uel approbatos, uel emendatos, uel damnatos ueraciter discam, potiusquam, facta humana [1 1Kb] dum in quibusdam laudabilis excellentie personis aliquando credere timeo reprehendenda, ipsa diuina eloquia  mihi sint ubique suspecta.

6. Manichei plurima diuinarum Scripturarum, quibus eorum nefarius error clarissima sententiarum perspicuitate conuincitur, quia in alium sensum detorquere non possunt, falsa esse contendunt; ita tamen, ut eamdem falsitatem non scribentibus Apostolis tribuant, sed nescio quibus codicum corruptoribus. Quod tamen quia nec pluribus siue antiquioribus exemplaribus, nec precedentis lingue auctoritate, unde latini libri interpretati sunt, probare aliquando potuerunt, notissima omnibus ueritate superati confusique discedunt. Itane non intelligit prudentia sancta tua, quanta malitie illorum patescat occasio, si non ab aliis apostolicas Litteras esse falsatas, sed ipsos Apostolos falsa scripsisse, dicamus?

7. Non est, inquis, credibile, hoc in Petro Paulum, quod ipse Paulus fecerat, arguisse. Non nunc inquiro quid fecerit; quid scripserit quero: hoc ad questionem quam suscepi, maxime pertinet; ut ueritas diuinarum Scripturarum, ad nostram fidem edificandam memorie commendata, non a quibuslibet, sed ab ipsis Apostolis, ac per hoc in canonicum auctoritatis culmen recepta, ex omni parte uerax atque indubitanda persistat. Nam si hoc fecit Petrus quod facere debuit, mentitus est Paulus, quod eum uiderit non recte ingredientem ad ueritatem Euangelii. Quisquis enim hoc facit quod facere debet, recte utique facit. Et ideo falsum de illo dicit, qui dicit eum non recte fecisse quod eum nouit facere debuisse. Si autem uerum scripsit Paulus, uerum est quod Petrus non recte tunc ingrediebatur ad ueritatem Euangelii. Id ergo faciebat quod facere non debebat; et si tale aliquid Paulus ipse iam fecerat, correctum potius etiam ipsum credam coapostoli sui correctionem non potuisse negligere, quam mendaciter aliquid in sua Epistola posuisse; et in Epistola qualibet: quanto magis in illa, in qua prelocutus ait, Que autem scribo uobis, ecce coram Deo quia non mentior ?

8. Ego quidem illud Petrum sic egisse credo, ut Gentes cogeret iudaizare. Hoc enim lego scripsisse Paulum, quem mentitum esse non credo. Et ideo non recte agebat hoc Petrus. Erat enim contra Euangelii ueritatem, ut putarent qui credebant in Christum, sine illis ueteribus sacramentis saluos se esse non posse. Hoc enim contendebant Antiochie, qui ex circumcisione crediderant: contra quos Paulus perseueranter acriterque confligit. Ipsum uero Paulum non ad hoc id egisse, quod uel Timotheum circumcidit , uel Cenchreis uotum persoluit , uel Ierosolymis a Iacobo admonitus, cum eis qui nouerant, legitima illa celebranda suscepit , ut putari uideretur, per ea sacramenta etiam christianam salutem dari; sed ne illa que prioribus, ut congruebat, temporibus in umbris rerum futurarum Deus fieri iusserat, tanquam idololatriam Gentilium damnare crederetur. Hoc est enim quod illi Iacobus ait, auditum de illo esse quod discissionem doceat a Moyse . Quod utique nefas est, ut credentes in Christum discindantur a propheta Christi,  tanquam eius doctrinam detestantes atque damnantes; de quo ipse Christus dicit: Si crederetis Moysi, crederetis et mihi; de me enim ille scripsit .

9. Attende enim, obsecro, ipsa uerba Iacobi: uides, inquit, frater, quot millia sunt in Iudea, qui crediderunt in Christum; et hi omnes emulatores sunt Legis. Audierunt autem de te quia discissionem [1 1Kb] doces a Moyse eorum, qui per gentes sunt, Iudeorum; dicens non debere circumcidere eos filios suos, neque secundum consuetudinem ingredi. Quid ergo est? Utique oportet conuenire multitudinem; audierunt enim te superuenisse. Hoc ergo fac, quod tibi dicimus. Sunt nobis uiri quatuor uotum habentes super se; his assumptis, sanctificate cum ipsis, et impende in eos ut radant capita; et scient omnes quia que de te audierunt falsa sunt, sed sequeris et ipse custodiens legem. De Gentibus autem qui crediderunt, nos mandauimus, iudicantes nichil eiusmodi seruare illos, nisi ut se obseruent ab idolis immolato, et a sanguine, et a fornicatione . Non opinor, obscurum est, et Iacobum hoc ideo monuisse, ut scirent falsa esse que de illo audierant hi, qui cum in Christum ex Iudeis credidissent, tamen emulatores erant Legis, ne per doctrinam Christi uelut sacrilega, nec Deo mandante conscripta damnari putarentur que per Moysen patribus fuerant ministrata. Hoc enim de Paulo iactauerant, non illi qui intelligebant quo animo a Iudeis fidelibus obseruari tunc ista deberent, propter commendandam scilicet auctoritatem diuinam et sacramentorum illorum propheticam sanctitatem, non propter adipiscendam salutem, que iam in Christo reuelabatur, et per Baptismi sacramentum ministrabatur; sed illi hoc de Paulo sparserant, qui sic ea uolebant obseruari, tanquam sine his in Euangelio salus credentibus esse non posset. Ipsum enim senserant uehementissimum gratie predicatorem et intentioni eorum maxime aduersum, docentem non per illa hominem iustificari, sed per gratiam Iesu Christi, cuius prenuntiande causa ille umbre in Lege mandate sunt. Et ideo illi inuidiam et persecutionem molientes concitare, tanquam inimicum Legis mandatorumque diuinorum criminabantur: cuius false criminationis inuidiam congruentius deuitare non posset, quam ut ea ipse celebraret que damnare tanquam sacrilega putabatur, atque ita ostenderet, nec Iudeos tunc ab eis tanquam a nefariis prohibendos, nec Gentiles ad ea tanquam ad necessaria compellendos.

10. Nam si reuera sic ea reprobaret, quemadmodum de illo auditum erat, et ideo celebranda susciperet, ut actione simulata suam posset occultare sententiam, non ei diceret Iacobus, Et scient omnes; sed diceret, Et putabunt omnes, quoniam que de te audierunt, falsa sunt: presertim quia in ipsis Ierosolymis Apostoli iam decreuerant, ne quisquam Gentes cogeret iudaizare ; non autem decreuerant, ne quisquam tunc Iudeos iudaizare prohiberet, quamuis etiam ipsos iam doctrina christiana non cogeret. Proinde si post Apostolorum decretum Petrus habuit illam in Antiochia simulationem, qua Gentes cogeret iudaizare,  quod iam nec ipse cogebatur, quamuis propter commendanda eloquia Dei que Iudeis sunt credita, non prohibebatur; quid mirum, si constringebat eum Paulus libere asserere, quod cum ceteris Apostolis se Ierosolymis decreuisse meminerat?

11. Si autem hoc, quod magis arbitror, ante illud Ierosolymitanum concilium Petrus fecit; nec sic mirum est, quod eum uolebat Paulus non timide obtegere, sed fidenter asserere quod eum pariter sentire iam nouerat: siue quod cum eo contulerat Euangelium; siue quod in Cornelii centurionis uocatione, etiam diuinitus eum de hac re admonitum acceperat; siue quod antequam illi, quod timuerat, uenissent Antiochiam, cum gentibus eum conuesci uiderat. Neque enim negamus in hac sententia fuisse iam Petrum, in qua et Paulus fuit. Non itaque tunc eum quid in ea re uerum esse docebat: sed eius simulationem, qua Gentes iudaizare cogebantur, arguebat; non ob aliud, nisi quia sic illa omnia simulatoria gerebantur, tanquam uerum esset quod illi dicebant, qui sine circumcisione preputii atque aliis obseruationibus que erant umbre futurorum, putabant credentes saluos esse non posse.

12. Ergo et Timotheum circumcidit propterea, ne Iudeis, et maxime cognationi eius materne sic uiderentur qui ex Gentibus in Christum crediderant, detestari circumcisionem, sicut idololatria detestanda est; cum illam Deus fieri preceperit, hanc satanas persuaserit. Et Titum propterea non circumcidit, ne occasionem daret eis qui sine illa circumcisione dicebant credentes saluos esse non posse, et ad deceptionem Gentium hoc etiam Paulum [1 1Kb] sentire iactarent. Quod ipse satis significat, ubi ait: Sed neque Titus qui mecum erat, cum esset Grecus, compulsus est circumcidi: propter subintroductos autem falsos fratres, qui subintroierant perscrutari libertatem nostram, ut nos in seruitutem redigerent, quibus nec ad horam cessimus subiectione, ut ueritas Euangelii permaneat ad uos . Hic apparet quid eos captare intellexerit, ut non faceret quod in Timotheo fecerat, et quod ea libertate facere poterat, qua ostenderat [2 1Kb] illa sacramenta nec tanquam necessaria debere appeti, nec tanquam sacrilega debere damnari.

13. Sed cauendum est uidelicet in hac disputatione, ne, sicut philosophi, quedam facta hominum media dicamus inter recte factum et peccatum, que neque in recte factis, neque in peccatis numerentur; et urgeamur eo quod obseruare Legis cerimonias non potest esse indifferens, sed aut bonum, aut malum: ut, si bonum dixerimus, eas nos quoque obseruare cogamur; si autem malum, non uere, sed simulate ab Apostolis obseruatas esse credamus. Ego uero Apostolis non tam exemplum philosophorum timeo, quando et illi in sua disputatione ueri aliquid dicunt, quam forensium aduocatorum, quando in alienarum causarum actione mentiuntur. Quorum similitudo si  in ipsa expositione Epistole ad Galatas ad confirmandam simulationem Petri et Pauli putata est decenter induci  ; quid ego apud te timeam nomen philosophorum, qui non propterea uani sunt, quia omnia falsa dicunt; sed quia et falsis plerisque confidunt, et ubi uera inueniuntur dicere, a Christi gratia, qui est ipsa ueritas, alieni sunt?

14. Cur autem non dicam precepta illa ueterum sacramentorum nec bona esse, quia non eis homines iustificantur; umbre enim sunt prenuntiantes gratiam, qua iustificamur; nec tamen mala, quia diuinitus precepta sunt, tempori personisque congruentia: cum me adiuuet etiam prophetica sententia, qua dicit Deus se illi populo dedisse precepta non bona ? Forte enim propterea non dixit mala, sed tantum non bona, id est non talia ut illis homines boni fiant, aut sine illis boni non fiant. uellem me doceret benigna Sinceritas tua, utrum simulate quisquam sanctus orientalis, cum Romam uenerit, ieiunet sabbato, excepto illo die paschalis uigilie: quod si malum esse dixerimus; non solum Romanam Ecclesiam, sed etiam multa ei uicina, et aliquanto remotiora damnabimus, ubi mos idem tenetur et manet. Si autem non ieiunare sabbato malum putauerimus; tot ecclesias Orientis, et multo maiorem orbis christiani partem qua temeritate criminabimur? Placetne tibi, ut medium quiddam esse dicamus, quod tamen acceptabile sit ei qui hoc non simulate, sed congruenti societate atque obseruantia fecerit? Et tamen nichil inde legimus in canonicis Libris preceptum esse Christianis. Quanto magis illud malum dicere non audeo, quod Deum precepisse ipsa christiana fide negare non possum, qua didici non eo me iustificari, sed gratia Dei per Iesum Christum Dominum nostrum?

15. Dico ergo circumcisionem preputii et cetera huiusmodi, priori populo per Testamentum quod uetus dicitur, diuinitus data ad significationem futurorum que per Christum oportebat impleri: quibus aduenientibus, remansisse illa Christianis legenda tantum, ad intelligentiam premisse prophetie; non autem necessario facienda, quasi adhuc exspectandum esset, ut ueniret fidei reuelatio que his significabatur esse uentura. Sed quamuis Gentibus imponenda non essent, non tamen sic debuisse auferri a consuetudine Iudeorum, tanquam detestanda atque damnanda. Sensim proinde atque paulatim feruente sana predicatione gratie Christi, qua sola nossent credentes se iustificari, saluosque fieri, non illis umbris rerum antea futurarum, tunc iam uenientium atque presentium, ut in illorum Iudeorum uocatione, quos presentia carnis Domini, et apostolica tempora sic inuenerant, omnis illa actio consumeretur umbrarum: hoc eis suffecisse ad commendationem, ut non tanquam detestanda, et similis idololatrie uitaretur; ultra uero non haberet progressum, ne putaretur necessaria tanquam uel ab illa salus esset, uel sine illa esse non posset. Quod putauerunt heretici, qui dum uolunt et Iudei esse et Christiani, nec Iudei  nec Christiani esse potuerunt. Quorum sententiam mihi cauendam, quamuis in ea nunquam fuerim, tamen beneuolentissime admonere dignatus es. In cuius sententie non consensionem, sed simulationem Petrus timore inciderat, ut de illo Paulus uerissime scriberet, quod eum uidisset non recte ingredientem ad ueritatem Euangelii, eique uerissime diceret, quod Gentes iudaizare cogebat. Quod Paulus utique non cogebat, ob hoc illa uetera ueraciter, ubi opus esset, obseruans, ut damnanda non esse monstraret; predicans tamen instanter non eis, sed reuelata gratia fidei, fideles saluos fieri, ne ad ea quemquam uelut necessaria suscipienda compelleret. Sic antem credo apostolum Paulum ueraciter cuncta illa gessisse, nec tamen nunc quemquam factum ex Iudeo Christianum, uel cogo, uel sino talia ueraciter celebrare; sicut nec tu, cui uidetur Paulus ea simulasse, cogis istum, uel sinis talia simulare.

16. An uis, ut etiam ego dicam, hanc esse summam questionis, imo sententie tue; ut post Euangelium Christi, bene faciant credentes Iudei, si sacrificia offerant, que obtulit Paulus; si filios circumcidant, si sabbatum obseruent, ut Paulus in Timotheo, et omnes obseruauere Iudei, dummodo hec simulate ac fallaciter agant? Hoc si ita est; non iam in heresim Ebionis, uel eorum quos uulgo Nazareos nuncupant, uel quamlibet aliam ueterem, sed nescio in quam nouam delabimur, que sit eo perniciosior, quo non errore, sed proposito est ac uoluntate fallaci. Quod si respondeas, ut te ab hac purges sententia, tunc Apostolos ista laudabiliter simulasse, ne scandalizarentur infirmi qui ex Iudeis multi crediderant, et ea respuenda nondum intelligebant; nunc uero confirmata per tot gentes doctrina gratie christiane, confirmata etiam per omnes Christi Ecclesias lectione Legis et Prophetarum, quo modo hec intelligenda, non obseruanda recitentur, quisquis ea simulando agere uoluerit, insanire: cur mihi non licet dicere, apostolum Paulum, et alios recte fidei Christianos, tunc illa uetera sacramenta paululum obseruando ueraciter commendare debuisse, ne putarentur ille prophetice significationis obseruationes a piissimis patribus custodite, tanquam sacrilegia diabolica a posteris detestande? Iam enim cum uenisset fides que prius illis obseruationibus prenuntiata, post mortem et resurrectionem Domini reuelata est, amiserant tanquam uitam officii sui. uerumtamen sicut defuncta corpora, necessariorum officiis [1 1Kb] deducenda erant quodammodo ad sepulturam, nec simulate, sed religiose; non autem deserenda continuo, uel inimicorum obtrectationibus tanquam canum morsibus proiicienda. Proinde nunc quisquis Christianorum, quamuis sit ex Iudeis, similiter ea celebrare uoluerit, tanquam sopitos cineres eruens, non erit pius deductor uel baiulus corporis, sed impius sepulture uiolator.

17. Fateor sane, in eo quod epistola continet mea, quod ideo sacramenta Iudeorum Paulus celebranda  susceperat, cum iam Christi esset apostolus, ut doceret non esse perniciosa his qui ea uellent, sicut a parentibus per Legem acceperant, custodire, minus me posuisse, Illo duntaxat tempore, quo primum fidei gratia reuelata est: tunc enim hoc non erat perniciosum. Progressu uero temporis ille obseruationes ab omnibus Christianis desererentur; ne, si tunc fieret, non discerneretur [1 1Kb] quod Deus populo suo per Moysen precepit, ab eo quod in templis demoniorum spiritus immundus instituit. Proinde potius culpanda est negligentia mea, quia hoc non addidi, quam obiurgatio tua. uerumtamen longe antequam litteras tuas accepissem, scribens contra Faustum manicheum quomodo eumdem locum, quamuis breuiter explicauerim, et hoc illic non pretermiserim, et legere poterit, si non dedignetur, Benignitas tua, et a karissimis nostris, per quos nunc hec scripta misi, quomodo uolueris tibi fides fiet, illud me ante dictasse: mihique de animo meo crede, quod coram Deo loquens, iure caritatis exposco, nunquam mihi uisum fuisse, etiam nunc Christianos ex Iudeis factos, sacramenta illa uetera quolibet affectu, quolibet animo celebrare debere, aut eis ullo modo licere; cum illud de Paulo semper ita senserim, ex quo illius mihi Littere innotuerunt: sicut nec tibi uidetur, hoc tempore cuiquam esse simulanda ista, cum hoc fecisse Apostolos credas.

18. Proinde sicut tu e contrario loqueris, et licet reclamante, sicut scribis, mundo, libera uoce pronuntias, cerimonias Iudeorum et perniciosas esse et mortiferas Christianis, et quicumque eas obseruauerit, siue ex Iudeis, siue ex Gentibus, eum in barathrum diaboli deuolutum; ita ego hanc uocem tuam omnino confirmo, et addo: Quicumque eas obseruauerit, siue ex Iudeis, siue ex Gentibus, non solum ueraciter, uerum etiam simulate, eum in barathrum diaboli deuolutum. Quid queris amplius? Sed sicut tu simulationem Apostolorum ab huius temporis ratione secernis: ita ego Pauli apostoli ueracem tunc in his omnibus conuersationem ab huius temporis, quamuis minime simulata, cerimoniarum Iudaicarum obseruatione secerno; quoniam tunc fuit approbanda, nunc detestanda. Ita quamuis legerimus, Lex et Prophete usque ad Ioannem Baptistam ; et quia propterea querebant Iudei Christum interficere, quia non solum soluebat sabbatum, sed et Patrem suum dicebat Deum, equalem se faciens Deo ; et quia gratiam pro gratia accepimus; et quoniam Lex per Moysen data est, Gratia autem et ueritas per Iesum Christum facta est ; et per Ieremiam promissum est, daturum Deum Testamentum nouum domui Iuda, non secundum Testamentum quod disposuit patribus eorum : non tamen arbitror ipsum Dominum fallaciter a parentibus circumcisum. Aut si hoc propter etatem minime prohibebat; nec illud arbitror  eum dixisse fallaciter leproso, quem certe non illa per Moysen precepta obseruatio, sed ipse mandauerat: uade et offer pro te sacrificium quod precepit Moyses in testimonium illis . Nec fallaciter ascendit ad diem festum, usque adeo non causa ostentationis coram hominibus, ut non euidenter ascenderit, sed latenter .

19. At enim dixit idem apostolus: Ecce ego Paulus dico uobis quia si circumcidamini, Christus uobis nichil proderit . Decepit ergo Timotheum, et fecit ei nichil prodesse Christum. An quia hoc fallaciter factum est, ideo non obfuit? At ipse hoc non posuit, nec ait, Si circumcidamini ueraciter, sicut nec fallaciter; sed sine ulla exceptione dixit: Si circumcidamini, Christus uobis nichil proderit. Sicut ergo tu uis hic locum dare sententie tue, ut uelis subintelligi, nisi fallaciter; ita non imprudenter flagito ut etiam nos illic intelligere sinas eis dictum, Si circumcidamini, qui propterea uolebant circumcidi, quod aliter se putabant in Christo saluos esse non posse. Hoc ergo animo, hac uoluntate, ista intentione quisquis tunc circumcidebatur, Christus ei nichil omnino proderat: Sicut alibi aperte dicit, Nam si per Legem iustitia, ergo Christus gratis mortuus est . Hoc declarat et quod ipse commemorasti: Euacuati estis a Christo qui in Lege iustificamini; a gratia excidistis. Illos itaque arguit, qui se iustificari in Lege credebant, non qui legitima illa in eius honorem, a quo mandata sunt, obseruabant, intelligentes et qua prenuntiande ueritatis ratione mandata sint, et quousque debeant perdurare. Unde est illud quod ait, Si spiritu ducimini, non adhuc estis sub Lege : unde, uelut colligis, apparet [1 1Kb] qui sub Lege est non dispensatiue ut nostros putas uoluisse maiores, sed uere, ut ego intelligo, eum Spiritum sanctum non habere.

20. Magna mihi uidetur questio, quid sit esse sub Lege sic, quemadmodum Apostolus culpat. Neque enim hoc eum propter circumcisionem arbitror dicere, aut illa sacrificia que tunc facta a patribus, nunc a Christianis non fiunt, et cetera huiusmodi: sed hoc ipsum etiam quod Lex dicit, Non concupisces , quod fatemur certe Christianos debere obseruare, atque euangelica maxime illustratione predicari, Legem dicit esse sanctam, et mandatum sanctum, et iustum et bonum; deinde subiungit: Quod ergo bonum est, mihi factum est mors? Absit; sed peccatum ut appareat peccatum, per bonum mihi operatum est mortem, ut fiat supra modum peccator aut peccatum, per mandatum . Quod autem hic dicit, Peccatum per mandatum fieri supra modum, hoc alibi ait, Lex subintrauit ut abundaret delictum. Ubi autem abundauit delictum, superabundauit et gratia . Et alibi, cum superius de dispensatione gratie loqueretur, quod ipsa iustificet, uelut interrogans ait, Quid ergo Lex? atque huic interrogationi continuo respondit, Preuaricationis gratia posita est, donec ueniret semen cui promissum est . Hos ergo damnabiliter dicit esse sub Lege, quos reos facit Lex, non implentes Legem, dum  non intelligendo gratie beneficium ad facienda Dei precepta, quasi de suis uiribus superba elatione presumunt. Plenitudo enim Legis caritas . Charitas uero Dei diffusa est in cordibus nostris, non per nos ipsos, sed per Spiritum sanctum qui datus est nobis . Sed huic rei quantum satis est explicande, prolixior fortasse et sui proprii uoluminis sermo debetur. Si ergo illud quod Lex ait, Non concupisces , si humana infirmitas gratia Dei adiuta non fuerit, sub se reum tenet, et preuaricatorem potius damnat, quam liberat peccatorem; quanto magis illa, que significationis causa precepta sunt, circumcisio, et cetera, que reuelatione gratie latius innotescente necesse fuerat aboleri, iustificare neminem poterant? Non tamen ideo fuerant tanquam diabolica Gentium sacrilegia fugienda, etiam cum ipsa gratia iam ceperat reuelari, que umbris talibus fuerat prenuntiata; sed permittenda paululum, eis maxime qui ex illo populo, cui data sunt, uenerant. Postea uero tanquam cum honore sepulta sunt, a Christianis omnibus irreparabiliter deserenda.

21. Hoc autem, quod dicis, Non dispensatiue, ut nostri uoluere maiores; quid sibi uult, oro te? Aut enim hoc est, quod ego appello officiosum mendacium, ut hec dispensatio sit officium uelut honeste mentiendi: aut quid aliud sit, omnino non uideo, nisi forte, addito nomine dispensationis, fit ut mendacium non sit mendacium; quod si absurdum est, cur ergo non aperte dicis, officiosum mendacium defendendum? nisi forte nomen te mouet, quia non tam usitatum est in ecclesiasticis libris uocabulum officii, quod Ambrosius noster non timuit, qui suos quosdam libros utilium preceptionum plenos, de Officiis uoluit appellare. An si officiose mentiatur quisque, culpandus est; si dispensatiue, approbandus? Rogo te, mentiatur ubi elegerit qui hoc putat: quia et in hoc magna questio est, sitne aliquando mentiri uiri boni, imo uiri christiani, qualibus dictum est, Sit in ore uestro, Est, est, Non, non, ut non sub iudicio decidatis ; et qui cum fide audiunt, Perdes omnes qui loquuntur mendacium .

22. Sed hec, ut dixi, et alia et magna questio est; eligat quod uoluerit, qui hoc existimat, ubi mentiatur; dum tamen a scribentibus auctoribus sanctarum Scripturarum, et maxime canonicarum, inconcusse credatur, et defendatur omnino abesse mendacium; ne dispensatores Christi, de quibus dictum est, Hic iam queritur inter dispensatores, ut fidelis quis inueniatur , tanquam magnum aliquid sibi fideliter didicisse uideantur, pro ueritatis dispensatione mentiri, cum ipsa fides in latino sermone ab eo dicatur appellata, quia fit quod dicitur. Ubi autem fit quod dicitur, mentiendi utique non est locus. Fidelis igitur dispensator apostolus Paulus procul dubio nobis exhibet in scribendo fidem; quia ueritatis dispensator erat, non falsitatis. Ac per hoc uerum scripsit, uidisse se Petrum non recte ingredientem ad ueritatem Euangelii eique in faciem restitisse, quod Gentes cogeret iudaizare. Ipse uero Petrus, quod a Paulo fiebat utiliter  libertate caritatis, sancte ac benigne pietate humilitatis accepit: atque ita rarius et sanctius exemplum posteris prebuit, quo non dedignarentur, sicubi forte recti tramitem reliquissent, etiam a posterioribus corrigi; quam Paulus, quo confidenter auderent etiam minores maioribus pro defendenda euangelica ueritate, salua fraterna caritate resistere. Nam cum satius sit a tenendo itinere, in nullo quam in aliquo declinare, multo est tamen mirabilius et laudabilius, libenter accipere corrigentem, quam audacter corrigere deuiantem. Est laus itaque iuste libertatis in Paulo, et sancte humilitatis in Petro: que, quantum mihi pro modulo meo uidetur, magis fuerat aduersus calumniantem Porphyrium defendenda, quam ut ei daretur obtrectandi maior occasio; qua multo mordacius criminaretur Christianos fallaciter uel suas litteras scribere, uel Dei sui sacramenta portare.



CAPUT III.

23. Flagitas a me ut aliquem saltem unum ostendam, cuius in hac re sententiam sim secutus, cum tu tam plures nominatim commemoraueris, qui te in eo quod adstruis precesserunt; petens ut in eo, si te reprehendo errantem, patiar te errare cum talibus, quorum ego, fateor, neminem legi: sed cum sint ferme sex, uel septem, horum quatuor auctoritatem tu quoque infringis. Nam Laodicenum, cuius nomen taces, de Ecclesia dicis nuper egressum; Alexandrum autem ueterem hereticum; Origenem uero ac Didymum reprehensos abs te lego in recentioribus opusculis tuis, et non mediocriter, nec de mediocribus questionibus, quamuis Origenem mirabiliter ante laudaueris. Cum iis ergo errare puto quia nec te ipse patieris; quamuis hoc perinde dicatur, ac si in hac sententia non errauerint. Nam quis est qui se uelit cum quolibet errare? Tres igitur restant, Eusebius Emisenus, Theodorus Heracleotes, et quem paulo post commemoras Ioannes qui dudum in pontificali gradu Constantinopolitanam rexit ecclesiam.

24. Porro, si queras uel recolas quid hinc senserit noster Ambrosius, quid noster itidem Cyprianus  ; inuenies fortasse nec nobis defuisse, quos in eo quod asserimus sequeremur. Quanquam, sicut paulo ante dixi, tantummodo Scripturis canonicis hanc ingenuam debeam seruitutem, qua eas solas ita sequar, ut conscriptores earum nichil in eis omnino errasse, nichil fallaciter posuisse non dubitem. Proinde, cum quero tertium, ut tres etiam ego tribus opponam, possem quidem, ut arbitror, facile reperire, si multa legissem; uerumtamen ipse mihi pro his omnibus, imo supra hos omnes apostolus Paulus occurrit. Ad ipsum confugio: ad ipsum ab omnibus, qui aliud sentiunt, litterarum eius tractatoribus prouoco; ipsum interrogans interpello et requiro in eo quod scripsit ad Galatas, uidisse se Petrum non recte ingredientem ad ueritatem Euangelii, eique in faciem propterea restitisse, quod illa simulatione Gentes iudaizare cogebat, utrum uerum scripserit, an forte nescio qua dispensatiua falsitate mentitus sit. Et audio eum paulo  superius in eiusdem narrationis exordio religiosa uoce mihi clamantem: Que autem scribo uobis, ecce coram Deo, quia non mentior .

25. Dent ueniam quilibet aliud opinantes; ego magis credo tanto apostolo in suis, et pro suis Litteris iuranti, quam cuiquam doctissimo de alienis litteris disputanti. Nec dici timeo, me sic Paulum defendere, quod non simularit errorem Iudeorum, sed uere fuerit in errore. Quoniam neque simulabat errorem, qui libertate apostolica, sicut illi tempori congruebat, uetera illa sacramenta, ubi opus erat, agendo commendabat ea, non satane uersutia decipiendis hominibus, sed Dei prouidentia prenuntiandis rebus futuris prophetice constituta: nec uere fuerat in errore Iudeorum, qui non solum nouerat, sed etiam instanter et acriter predicabat eos errare, qui putabant Gentibus imponenda, uel iustificationi quorumcumque fidelium necessaria.

26. Quod autem dixi eum factum Iudeis tanquam Iudeum et tanquam gentilem Gentilibus, non mentientis astu, sed compatientis affectu: quemadmodum dixerim parum mihi uisus es attendisse; imo ego fortasse non satis hoc explanare potuerim. Neque enim hoc ideo dixi, quod misericorditer illa simulauerit; sed quia sic non ea simulauit que faciebat similia Iudeis, quemadmodum nec illa que faciebat similia Gentibus, que tu quoque commemorasti; atque in eo me, quod non ingrate fateor, adiuuisti. Cum enim abs te quesissem in epistola mea, quomodo putetur ideo factus Iudeis tanquam Iudeus, quia fallaciter suscepit sacramenta Iudeorum, cum et Gentibus tanquam gentilis factus sit, nec tamen suscepit fallaciter sacrificia Gentium; tu respondisti, in eo factum Gentibus tanquam gentilem, quod preputium receperit, quod indifferenter permiserit uesci cibis quos damnant Iudei: ubi ego quero utrum et hoc simulate fecerit: quod si absurdissimum atque falsissimum est; sic ergo et illa in quibus Iudeorum consuetudini congruebat libertate prudenti, non necessitate seruili, aut quod est indignius, dispensatione fallaci potius quam fideli.

27. Fidelibus enim, et iis qui cognouerunt ueritatem, sicut ipse testatur, nisi forte et hic fallit, omnis creatura Dei bona est, et nichil abiiciendum quod cum gratiarum actione accipitur . Ergo et ipsi Paulo non solum uiro [1 1Kb] , uerum etiam dispensatori maxime fideli, non solum cognitori, uerum etiam doctori ueritatis, omnis utique in cibis creatura Dei non simulate, sed uere bona erat. Cur igitur nichil simulate suscipiendo sacrorum cerimoniarumque Gentilium, sed de cibis et preputio uerum sentiendo ac docendo, tamen tanquam gentilis factus est Gentibus, et non potuit fieri tanquam Iudeus Iudeis, nisi fallaciter suscipiendo sacramenta Iudeorum? Cur oleastro inserto seruauit dispensationis ueracem fidem; et naturalibus ramis non extra, sed in arbore constitutis, nescio quod dispensatorie simulationis uelamen obtendit? Cur factus tanquam gentilis Gentibus, quod  sentit docet, quod ait [1 1Kb] sentit; factus autem tanquam Iudeus Iudeis, aliud in pectore claudit, aliud promit in uerbis, in factis, in scriptis? Sed absit hoc sapere. Utrisque enim debebat caritatem de corde puro et conscientia bona, et fide non ficta . Ac per hoc omnibus omnia factus est, ut omnes lucrifaceret , non mentientis astu, sed compatientis affectu; id est, non omnia mala hominum fallaciter agendo, sed aliorum omnium malis omnibus, tanquam si sua essent, misericordis medicine diligentiam procurando.

28. Cum itaque illa Testamenti ueteris sacramenta etiam sibi agenda minime recusabat, non misericorditer fallebat, sed omnino non fallens, atque hoc modo a Domino Deo illa usque ad certi temporis dispensationem iussa esse commendans, a sacrilegis sacris Gentium distinguebat. Tunc autem, non mentientis astu, sed compatientis affectu, Iudeis tanquam Iudeus fiebat, quando eos ab illo errore, quo uel in Christum credere nolebant, uel per uetera sacerdotia [2 1Kb] sua cerimoniarumque obseruationes, se a peccatis posse mundari, fierique saluos existimabant, sic liberare cupiebat, tanquam ipse illo errore teneretur; diligens utique proximum tanquam seipsum, et hec aliis faciens, que sibi ab aliis fieri uellet, si hoc illi opus esset: quod cum Dominus monuisset, adiunxit, Hec est enim Lex et Prophete .

29. Hunc compatientis affectum, in eadem Epistola ad Galatas precipit, dicens: Si preoccupatus fuerit homo in aliquo delicto; uos qui spirituales estis, instruite huiusmodi in spiritu lenitatis, intendens teipsum, ne et tu tenteris . uide si non dixit: Fiere [3 1Kb] tanquam ille, ut illum lucrifacias. Non utique ut ipsum dilectum fallaciter ageret, aut se id habere simularet; sed ut in alterius delicto, quid etiam sibi accidere posset, attenderet, atque ita alteri, tanquam sibi ab altero uellet, misericorditer subueniret: hoc est non mentientis astu, sed compatientis affectu. Sic Iudeo, sic gentili, sic cuilibet homini Paulus in errore uel peccato aliquo constituto, non simulando quod non erat, sed compatiendo, quia esse potuisset, tanquam qui se hominem cogitaret, omnibus omnia factus est, ut omnes lucrifaceret.



CAPUT Iu.

30. Teipsum, si placet, obsecro te, paulisper intuere; teipsum, inquam, erga memetipsum, et recole, uel, si habes conscripta, relege uerba tua in illa Epistola quam mihi per fratrem nostrum iam collegam meum Cyprianum, breuiorem misisti, quam ueraci, quam germano, quam pleno caritatis affectu, cum quedam me in te commisisse expostulasses grauiter, subiunxisti: In hoc leditur amicitia, in hoc necessitudinis iura uiolantur, ne uideamur certare pueriliter, et fautoribus inuicem, uel detractoribus nostris tribuere materiam contendendi. Hec abs te uerba non solum ex animo dicta sentio, uerum etiam benigno animo ad  consulendum mihi. Denique addis, quod etiamsi non adderes, appareret, et dicis: Hec scribo, quia pure et christiane diligere te cupio, nec quidquam in mea mente retinere, quod distet a labiis. O uir sancte, mihique, ut Deus uidet animam meam, ueraci, corde dilecte, hoc ipsum quod posuisti in litteris tuis, quod te mihi exhibuisse non dubito, hoc ipsum omnino apostolum Paulum credo exhibuisse in Litteris suis, non unicuilibet homini, sed Iudeis, et Grecis, et omnibus Gentibus filiis suis, quos in Euangelio genuerat, et quos pariendos parturiebat; et deinde posterorum tot millibus fidelium Christianorum, propter quos illa memorie mandabatur Epistola, ut nichil in sua mente retineret quod distaret a labiis.

31. Certe factus es etiam tu, tanquam ego, non mentientis astu, sed compatientis affectu, cum cogitares tam me non relinquendum in ea culpa, in quam me prolapsum existimasti, quam nec te uelles, si eo modo prolapsus esses. Unde agens gratias beneuole menti erga me tue, simul posco, ut etiam mihi non succenseas, quod cum in opusculis tuis aliqua me mouerent, motum meum intimaui tibi: hoc erga me ab omnibus seruari uolens, quod erga te ipse seruaui, ut quidquid improbandum putant in scriptis meis, nec laudent [1 1Kb] subdolo pectore, nec ita reprehendant apud alios, ut taceant apud me; hinc potius existimans ledi amicitiam et necessitudinis iura uiolari. Nescio enim, utrum christiane amicitie putande sint, in quibus magis ualet uulgare prouerbium, Obsequium amicos, ueritas odium parit , quam ecclesiasticum, Fideliora sunt uulnera amici, quam uoluntaria oscula inimici .

32. Proinde carissimos nostros, qui nostris laboribus sincerissime fauent, hoc potius quanta possumus instantia doceamus, quo sciant fieri posse ut inter carissimos aliquid alterutro sermone contradicatur, nec tamen caritas ipsa minuatur, nec ueritas odium pariat, que debetur amicitie; siue illud uerum sit quod contradicitur, siue corde ueraci qualecumque sit dicitur, non retinendo in mente quod distet a labiis. Credant itaque fratres nostri, familiares tui, quibus testimonium perhibes, quod sint uasa Christi, me inuito factum, nec mediocrem de hac re dolorem inesse cordi meo, quod littere mee prius in multorum manus uenerunt, quam ad te, ad quem scripte sunt, peruenire potuerunt. Quo autem modo id acciderit, et longum est narrare, et, nisi fallor, superfluum: cum sufficiat si quid mihi in hoc creditur, non eo factum animo quo putatur; nec omnino mee fuisse uoluntatis aut dispositionis, aut consensionis, aut saltem cogitationis, ut fieret. Hoc si non credunt, quod teste Deo loquor, quid amplius faciam non habeo. Ego tamen absit ut eos credam hec tue Sanctitati maleuola mente suggerere ad excitandas inter nos inimicitias; quas misericordia Domini Dei nostri auertat a nobis; sed, sine  ullo nocendi animo, facile de homine humana uitia suspicari. Hoc me enim de illis equum est credere, si uasa sunt Christi, non in contumeliam, sed in honorem facta, et disposita in domo magna a Deo, in opus bonum . Quod si post hanc attestationem meam, si in notitiam eorum uenerit, facere uoluerint; quam non recte faciant, et tu uides.

33. Quod sane scripseram, nullum me librum aduersus te Romam misisse, ideo scripseram, quia et libri nomen ab illa epistola discernebam, unde omnino nescio quid aliud te audisse existimaueram; et Romam nec ipsam epistolam, sed tibi miseram; et aduersus te non esse arbitrabar, quod sinceritate amicitie siue ad admonendum, siue ad te uel me abs te corrigendum fecisse me noueram. Exceptis autem familiaribus tuis, teipsum obsecro per gratiam qua redempti sumus, ut quecumque tua bona, que tibi bonitate Domini concessa sunt, in litteris meis posui, non me existimes insidioso blandiloquio posuisse. Si quid autem in te peccaui, dimittas mihi. Nec illud quod de nescio cuius pete facto ineptius fortasse quam litteratius a me commemoratum est, amplius quam dixi, ad te trahas: cum continuo subiecerim non hoc ideo me dixisse, ut oculos cordis reciperes, quos absit unquam ut amiseris; sed ut aduerteres quos sanos ac uigiles haberes. Propter solam ergo , si aliquid scripserimus quod scripto posteriore destruere debeamus  , imitandam, non propter Stesichori cecitatem, quam cordi tuo nec tribui, nec timui, attingendum illud existimaui; atque identidem rogo, ut me fidenter corrigas, ubi mihi hoc opus esse perspexeris. Quanquam enim secundum honorum uocabula que iam Ecclesie usus obtinuit, episcopatus presbyterio maior sit: tamen in multis rebus Augustinus Hieronymo minor est; licet etiam a minore quolibet non sit refugienda, uel dedignanda correctio.



CAPUT u.

34. De interpretatione tua iam mihi persuasisti, qua utilitate Scripturas uolueris transferre de Hebreis, ut scilicet ea, que a Iudeis pretermissa, uel corrupta sunt, proferres in medium. Sed insinuare digneris peto, a quibus Iudeis, utrum ab eis ipsis qui ante aduentum Domini interpretati sunt; et si ita est, quibus uel quonam eorum: an ab istis posterius, qui propterea putari possunt aliqua de codicibus grecis uel subtraxisse, uel in eis corrupisse, ne illis testimoniis de christiana fide conuincerentur. Illi autem anteriores cur hoc facere uoluerint, non inuenio. Deinde nobis mittas, obsecro, interpretationem tuam de Septuaginta, quam te edidisse nesciebam. Librum quoque tuum, cuius mentionem fecisti, de Optimo genere interpretandi, cupio legere, et adhuc nosse quomodo cequanda sit in interprete peritia linguarum, coniecturis eorum qui Scripturas edisserendo pertractant; quos necesse est, etiamsi recte atque  unius fidei fuerint, uarias parere in multorum locorum obscuritate sententias: quamuis nequaquam ipsa uarietas ab eiusdem fidei unitate discordet; sicut etiam unus tractator, secundum eamdem fidem aliter atque aliter eumdem locum potest exponere, quia hoc eius obscuritas patitur.

35. Ideo autem desidero interpretationem tuam de Septuaginta, ut et tanta latinorum interpretum, qui qualescumque hoc ausi sunt, quantum possumus imperitia careamus: et hi qui me inuidere putant utilibus laboribus tuis, tandem aliquando, si fieri potest, intelligant, propterea me nolle tuam ex hebreo interpretationem in ecclesiis legi, ne contra Septuaginta auctoritatem, tanquam nouum aliquid proferentes, magno scandalo perturbemus plebes Christi, quarum aures et corda illam interpretationem audire consueuerunt, que etiam ab Apostolis approbata est. Unde et illud apud Ionam uirgultum , si in hebreo nec hedera est, nec cucurbita, sed nescio quid aliud, quod trunco suo nixum nullis sustentandum adminiculis erigatur; mallem iam in omnibus latinis cucurbitam legi. Non enim frustra hoc puto Septuaginta posuisse, nisi quia et huic simile sciebant.

36. Satis me, imo fortasse plus quam satis, tribus epistolis tuis, respondisse arbitror  ; quarum duas per Cyprianum accepi, unam per Firmum. Rescribe quod uisum fuerit ad nos uel alios instruendos. Dabo autem operam diligentiorem, quantum me adiuuat Dominus, ut littere quas ad te scribo, prius ad te perueniant quam ad quemquam, a quo latius dispergantur. Fateor enim, nec mihi hoc fieri uelle de tuis ad me, quod de meis ad te factum iustissime expostulas. Tamen placeat nobis inuicem non tantum caritas, uerum etiam libertas amicitie, ne apud me taceas, uel ego apud te, quod in nostris litteris uicissim nos mouet, eo scilicet animo qui oculis Dei in fraterna dilectione non displicet. Quod si inter nos fieri posse sine ipsius dilectionis perniciosa offensione non putas; non fiat. Illa enim caritas quam tecum habere uellem, profecto maior est; sed melius [1 1Kb] hec minor quam nulla est.



EPISTOLA LXXXIII [* 1Kb]  Augustinus Alypio significans aliam se de bonis, que fuerunt Honorati ex Thagastensi monacho presbyteri Thiauensis, iniisse sententiam, sibique demum satius uideri ut ea omnia hereditario ueluti iure cedant, non monasterio Thagastensi, sed Thiauensi Ecclesie.

Domino beatissimo et uenerabiliter carissimo ac desiderantissimo fratri et cepiscopo ALYPIO, et qui tecum sunt fratribus, AUGUSTINUS, et qui mecum sunt fratres, in Domino salutem.

1. Tristitia Thiauensis [2 1Kb] Ecclesie cor meum conquiescere  non permittit, donec eos tecum audiam in pristinum animum restitutos; quod cito faciendum est. Si enim de homine uno tantum sategit Apostolus dicens, Ne maiore tristitia absorbeatur, qui eiusmodi est; ubi etiam ait, Ut non possideamur a satana; non enim ignoramus mentes eius : quanto magis nos oportet uigilanter agere, ne hoc in toto grege plangamus, et maxime in eis qui nunc [1 1Kb] catholice paci accesserunt, et quos nullo modo relinquere possum. Sed quia temporis non siuit angustia, ut simul nobis inde diligenter deliberatam liceret eliquare sententiam; quid mihi post digressum nostrum diu cogitanti placuerit, accipiat Sanctitas tua: et si tibi quoque placet, iam littere quas ad eos communi nomine scripsi  , sine dilatione mittantur.

2. Dixisti ut dimidium habeant, et alterum dimidium eis a me undecumque prouideretur. Ego autem puto quia si totum eis auferretur, esset quod diceremur non de pecunia nos, sed de iustitia tantopere laborasse. Cum uero dimidium eis concedimus, et eo modo cum eis quandoque componimus, satis apparebit nostram curam nichil aliud quam pecuniariam fuisse; et uides que pernicies consequatur. Et illis enim uidebimur alienam rem dimidiam tulisse; et illi uidebuntur nobis inhoneste et inique se passos fuisse, ut adiuuarentur de dimidio, quod totum pauperum fuerat. Nam quod dixisti, Cauendum est, ne cum rem dubiam emendari uolumus, maiora uulnera faciamus, tantumdem ualebit, si eis dimidium concedatur. Propter ipsum quippe dimidium, illi quorum conuersioni consulere [2 1Kb] uolumus, ut hoc exemplo secum agatur, rerum suarum uenditionem per moras illas excusatorias dilaturi sunt. Deinde mirum si de re dubia est totius plebis tam grande scandalum, cum episcopos suos, quos pro magno habent, sordida auaritia maculatos putant, dum maligna species non uitatur.

3. Nam cum quisque ad monasterium conuertitur, si ueraci corde conuertitur, illud non cogitat, maxime admonitus quantum malum sit. Si autem fallax est, et sua querit, non que Iesu Christi , non habet utique caritatem. Et quid ei prodest, si distribuerit omnia sua pauperibus, et tradiderit corpus suum ut ardeat ? Huc accedit, quia illud, sicut iam collocuti sumus, deinceps uitari potest, et agi cum eo qui conuertitur, si non potest admitti ad societatem fratrum, antequam se omnibus illis impedimentis exuerit, et ex otio tendatur cum eius res iam esse destiterit. Hec autem mors infirmorum, et tantum impedimentum salutis eorum, pro quibus tantopere laboramus ut eos catholice paci lucremur, aliter uitari non potest, nisi ut apertissime intelligant, nullo modo nos de pecunia satagere in talibus causis. Quod nullo modo intellecturi sunt, nisi illam rem quam semper presbyteri esse putauerunt, eorum usibus relinquamus; quia etsi eius non erat, hoc ab initio scire debuerant.

 4. uidetur itaque mihi hec regula esse in rebus huiuscemodi retinenda, ut quidquid eo iure quo talia possidentur, eius fuerit qui alicubi clericus ordinatur, ad eam pertineat Ecclesiam in qua ordinatur. Usque adeo autem eodem iure presbyteri Honorati est illud unde agitur, ut non solum alibi ordinatus, sed adhuc in Thagastensi monasterio constitutus, si re sua non uendita, nec per manifestam donationem in quempiam translata moreretur, nonnisi heredes eius in eam succederent, sicut frater Aemilianus in illos triginta solidos fratri Priuato successit. Hec ergo ante precauenda sunt: si autem precauta non fuerint, ea iura eis seruare oportet, que talibus habendis uel non habendis secundum ciuilem societatem sunt instituta; ut ab omni non solum re, sed etiam specie maligna, quantum possumus, nos abstineamus, et bonam famam custodiamus, dispensationi nostre multum necessariam. Quam uero species maligna sit, aduertat sancta prudentia tua. Excepta illorum tristitia quam experti sumus, ne quid forte ipse fallerer, sicut fieri solet, dum in sententiam meam procliuior erro, narraui causam fratri et college nostro Samsucio  , nondum dicens quod mihi modo uidetur, sed illud potius adiungens quod utrique nostrum uisum sit, cum illis resisteremus: uehementer exhorruit, et nobis hoc uisum esse miratus est; nulla re alia permotus, nisi ipsa specie feda non nostra, sed cuiuslibet uita, ac moribus indignissima.

5. Proinde obsecro te ut epistolam quam eis communi nomine scripsi, subscriptam non differas mittere. Et si forte illic illud iustum apertissime peruides, non cogantur infirmi modo discere quod ego nondum intelligo, ut hoc circa eos in hac causa seruetur quod Dominus ait: Multa habeo uobis dicere, sed non potestis illa portare modo . Tali quippe infirmitati parcens, etiam illud de tributo soluendo, ait, Ergo liberi sunt filii; sed ne scandalizemus eos, et cetera, quando Petrum misit, ut didrachmas que tunc exigebantur soluerent . Nouerat enim aliud ius, quo nichil tale debebat; sed eo iure tributum ei ille soluebat, quo iure diximus heredem presbyteri Honorati successurum fuisse, si antequam rem suam uel donaret, uel uenderet, moreretur. Quanquam in ipso Ecclesie iure Paulus apostolus parcit infirmis, et debitum stipendium non exigit, certus conscientia quod rectissime exigeret; sed nichil aliud quam suspicionem deuitans, bonum Christi odorem turbantem, et ab illa maligna specie sese abstinens, in eis regionibus, ubi hoc nouerat oportere , et forte antequam tristitiam hominum fuisset expertus. Sed nos tardiores, uel experti corrigamus, quod preuidere debuimus.

6. Postremo quia omnia timeo, et memini in digressu nostro quid proposueris, quod me fratres Thagastenses teneant debitorem in dimidio illius pretii; si hoc iustum esse liquido perspicis, ea duntaxat conditione non abnuo, ut cum habuero reddam, id est, cum aliquid tantum obuenerit Hipponensi monasterio,  ubi hoc sine angustia fieri possit: ut tanta ibi summa detracta, non minus quam equalis pro numero cohabitantium pars ad nostros perueniat.



EPISTOLA LXXXIu [* 1Kb]  . Nouato episcopo Augustinus, excusans quod ad ipsum non mittat germanum ipsius Lucillum diaconum, quo latine lingue perito carere non possent Ecclesie diecesis Hipponensis.

Domino beatissimo et uenerabili ac desiderabili fratri et consacerdoti NOuATO  , et qui tecum sunt fratribus, AUGUSTINUS, et qui mecum sunt fratres, in Domino salutem.

1. Et ego sentio quam [1 1Kb] durus uidear, et meipsum uix fero, quod filium meum diaconum Lucillum germanum tuum Sanctitati tue non mitto atque permitto. Sed cum ipse quoque aliquos, ex tuis nutrimentis ualde carissimos atque dulcissimos, necessitatibus Ecclesiarum longe positarum abs te, concedere ceperis; tunc senties quibus desideriorum stimulis fodiar, quod quidam mihi maxima et dulcissima familiaritate coniuncti, non sunt etiam corporaliter mecum. Nam ut longe mittam cogitationem [2 1Kb] tuam; quantumlibet ualeat germanitas tui sanguinis, non uincit amicitie uinculum, quo nobis inuicem ego et frater Seuerus inheremus: et tamen nosti quam raro cum mihi uidere contingat. Atque hoc fecit non utique uoluntas uel mea uel illius; sed dum matris Ecclesie necessitates, propter futurum seculum, quo nobiscum inseparabiliter conuiuemus, nostri temporis necessitatibus anteponimus. Quanto ergo equius te tolerare oportet, pro utilitate ipsius matris Ecclesie eius fratris absentiam, cum quo non tamdiu cibum dominicum ruminas, quamdiu ego cum dulcissimo conciue meo Seuero, qui mecum tamen nunc uix, et interdum per exiguas chartulas loquitur, et eas quidem plures aliarum curarum et negotiorum refertas, quam portantes aliquid nostrorum in Christi suauitate pratorum?

2. Hic forsitan dicas: Quid enim? et apud nos germanus meus Ecclesie non erit utilis, aut propter aliud eum mecum habere desidero? Plane si tantum tibi quantum hic mihi, eius presentia lucrandis uel regendis ouibus Domini utilis uideretur, non dico duritiam sed iniquitatem meam nemo non iure culparet. Sed cum latina lingua  , cuius inopia in nostris regionibus euangelica dispensatio multum laborat, illic autem eiusdem lingue usus omnino sit; itane censes nos saluti plebium Domini oportere consulere, ut hanc facultatem  illuc mittamus, et hinc auferamus, ubi eam magno cordis estu requirimus? Da itaque ueniam, quod non solum contra tuum desiderium, sed etiam contra sensum meum facio, quod me facere, sarcine nostre cura constringit. Dabit tibi Dominus, in quo posuisti cor tuum, ut tales sint labores tui, ut pro isto beneficio remunereris; sic enim regionum nostrarum ardentissime siti, diaconum Lucillum tu potius concessisti. Neque enim parum prestabis, cum de hac re nulla petitione me ulterius onerabis; ne nichil aliud quam durior appaream, uenerabili mihi et sancte Beneuolentie tue.



EPISTOLA LXXXu  . Augustinus Paulum quemdam episcopum obiurgat, qui Ecclesiam leuitate sua grauiter offendebat, ut ad frugem et episcopo dignam uitam redeat.

Domino sinceriter dilectissimo et uotis omnibus beatificando fratri et consacerdoti PAULO  , AUGUSTINUS, in Domino salutem.

1. Tam inexorabilem me non uocares, nisi etiam mendacem putares. Quid enim aliud de animo meo credis, quando mihi talia scribis, nisi me tenere aduersus te neuum discordie et odium detestandum: quasi in re manifesta non caueam, ne aliis predicans, ipse reprobus inueniar ; aut ita uelim eiicere stipulam de oculo tuo, ut in meo trabem nutriam ? Non est quod putas. Ecce iterum dico et testor Deum, quia si tu tibi ea uelles que tibi ego uolo, iam olim securus in Christo uiueres, et in nominis eius gloria totam eius Ecclesiam letificares. Ecce iam scripsi non tantum te esse fratrem meum, sed etiam collegam meum. Neque enim fieri potest, ut non sit collega meus quilibet episcopus Ecclesie catholice, qualiscumque sit, nullo ecclesiastico iudicio damnatus. Sed ut tibi non communicem, nulla causa est, nisi quia tibi adulari non possum. Tibi enim maxime debeo, quia in Christo Iesu per Euangelium ego te genui, salubrem mordacitatem caritatis ueraciter obiurgando. Nec ita gaudeo multos in Ecclesiam catholicam adiuuante Domino per te esse collectos, ut non debeam plangere plures inde dispergi. Sic enim uulnerasti Ecclesiam Hipponensem, ut nisi te Dominus omnibus curis et sarcinis secularibus expeditum, ad ueram episcopalem uitam uictumque reuocauerit, tale uulnus sanari non possit.

2. Cum autem tu magis magisque implicare te non cesses, ut etiam rebus quibus renuntiasti, te post renuntiationem inserueris, quod nec apud humanas ipsas leges ullo modo defendi potest; et in ea professione uiuere dicaris, cui frugalitas Ecclesie tue sufficere non possit: utquid queris communionem meam, cum audire nunquam uolueris admonitionem meam? An ut quidquid facis mihi imputent homines, quorum querelas sustinere non possum? Frustra autem suspicaris  eos esse obtrectatores tuos, qui tibi semper et in uita priore aduersati sunt. Non est ita; nec mirum quod multa te latent. Sed etiamsi hoc uerum esset, nichil in tuis moribus inuenire debuerunt, quod recte reprehenderent, et unde Ecclesiam blasphemarent. Adhuc me putas fortasse ideo ista dicere, quia non accepi satisfactionem tuam. Imo propterea dico, ne ipse non possim satis Deo facere de peccatis meis, si hec tibi tacuero. Noui quia cor habes, sed et tardum securum est, quando in celo est; et acutum cor nichil est, quando in terra est. Non est episcopatus artificium transigende uite fallacis. Docebit te quod dico Dominus Deus, qui tibi interclusit omnes uias, ad quas illo uti uoluisti, ut dirigat te, si intelligas, in illam uiam, propter quam ambulandam tibi tam sancta sarcina imposita est.



EPISTOLA LXXXuI [* 1Kb]  . Augustinus Ceciliano presidi, ut suo edicto Donatistas in regione Hipponensi et in uicinis locis cerceat.

Domino eximio, et in Christi caritate uere meritoque honorabili ac suspiciendo [1 1Kb] filio CAECILIANO, AUGUSTINUS episcopus, in Domino salutem.

Administrationis tue claritas et fama uirtutum, pietatis quoque christiane laudanda diligentia et fida sinceritas, que tibi diuina munera eo donante gaudes tributa, a quo speras promittente potiora, excitauerunt me, ut hoc epistolari alloquio estus causarum mearum cum Excellentia partirer tua [2 1Kb] . Quantum enim per alias Africe terras te unitati catholice mirabili efficacia consuluisse gaudemus, tantum dolemus regionem Hipponensium-Regiorum et ei uicinas partes confines Numidie, presidiali [3 1Kb] edicti tui uigore nondum adiuuari meruisse, domine eximie, et in Christe caritate uere meritoque honorabilis ac suspiciende fili. Quod ne mee potius negligentie deputetur, qui episcopalem sarcinam Hippone sustineo, tue Magnificentie non tacendum putaui. Quantum etiam in campo Hipponensi heretica presumat audacia, si ex fratribus et collegis meis, qui hec tue Sublimitati narrare poterunt, uel ex presbytero quem cum litteris misi, fueris audire dignatus, adiuuante Domino Deo nostro, procul dubio prouidebis ut tumor sacrilege uanitatis terrendo sanetur potius quam ulciscendo resecetur.



EPISTOLA LXXXuII [** 1Kb]  . Augustinus Emerito donatiste, adhortans ut attendat et respondeat, qua iusta causa schisma mouerint.

Desiderabili et dilecto fratri EMERITO  , AUGUSTINUS.

1. Ego cum audio quemquam bono ingenio preditum,  doctrinisque liberalibus eruditum, quanquam non ibi salus anime constituta sit, tamen in questione facillima, sentire aliud quam ueritas postulat, quo magis miror, eo magis exardesco nosse hominem, et cum eo colloqui: uel si id non possim, saltem litteris que longissime uolant, attingere mentem eius, atque ab eo uicissim attingi desidero. Sicut te esse audio talem uirum, et ab Ecclesia catholica, que sicut sancto Spiritu prenuntiata est, toto orbe diffunditur, discerptum doleo atque seclusum; quam ob causam nescio. Nam certum est magne parti Romani orbis, ne dicam etiam barbaris gentibus, quibus quoque debitorem se dicebat Apostolus , quorum christiane fidei communio nostra contexitur, ignotam esse partem Donati; nec eos omnino scire uel quando uel quibus causis exorta sit ista dissensio. Quos utique omnes Christianos ab eis criminibus que Afris obiicitis, nisi innocentes esse fatearis, cogeris dicere, omnium malis factis obnoxios, cum apud uos perditi, ut mitius dixerim, latent, uos omnes esse pollutos. Non enim neminem de uestra communione pellitis; aut tunc primum pellitis, cum primum illud, unde pellendus est, fecerit. An non aliquanto tempore latentem, et postea proditum conuictumque damnatis? Quero igitur utrum uos contaminauerit eo tempore quo latebat? Respondebis: Nullo modo. Nullo ergo tempore contaminaret, etiamsi semper id lateret; nam et mortuorum nonnulla sepe commissa produntur, nec fraudi est Christianis, qui eis communicauere uiuentibus. Cur ergo uos tam temeraria atque sacrilega diremptione precidistis a communione innumerabilium Ecclesiarum Orientalium, quas semper latuit, et adhuc latet quod in Africa gestum esse aut docetis aut fingitis?

2. Alia enim questio est, utrum illa uera dicatis, que quidem nos multo probabilioribus documentis falsa esse conuincimus, et in uestris magis ea ipsa que obiicitis, tunc probata declaramus. Sed hec, ut dixi, alia questio est, tunc aggredienda et discutienda, cum opus fuerit. Illud nunc attendat uigilantia mentis tue, neminem contaminari posse ignotorum ignotis criminibus. Unde manifestum est a communione orbis, cui seu falsa seu uera crimina que Afris intenditis, prorsus ignota sunt et ignota semper fuerunt, sacrilego schismate uos esse separatos: quanquam et illud non est tacendum, etiam cognitos malos bonis non obesse in Ecclesia, si eos a communione prohibendi aut potestas desit, aut aliqua ratio conseruande pacis impediat. Qui sunt enim, qui apud prophetam Ezechielem, et ante uastationem perditorum signari meruerunt, et cum illi uastarentur euadere illesi , nisi, ut ibi manifestissime ostenditur, qui merent et gemunt peccata et iniquitates populi Dei, que fiunt in medio eorum? quis autem quod ignorat, gemit et meret? Ex eadem ratione etiam Paulus Apostolus falsos fratres tolerat. Non enim de incognitis ait: Omnes enim sua querunt,  non que Iesu Christi ; quos tamen secum fuisse manifestat. Ex quo autem genere sunt, qui uel thurificare idolis, uel Codices diuinos tradere, quam mori maluerunt, nisi ex eorum qui sua querunt, non Iesu Christi?

3. Multa testimonia Scripturarum pretereo, ne longiorem quam necesse est epistolam faciam, et eruditioni tue plura per teipsum consideranda permitto. Quod tamen satis est, uide obsecro: si tam multi iniqui in uno populo Dei, eos qui secum uersabantur [1 1Kb] non fecerunt tales, quales ipsi erant, si multitudo illa falsorum fratrum apostolum Paulum, in una cum eis Ecclesia constitutum, non fecit sua querentem, non que Iesu Christi; manifestum est non hoc effici hominem, quod est malus quisquam, cum quo ad altare Christi acceditur, etiamsi non sit incognitus, si tantum non approbetur, et a bona conscientia displicendo separetur. Manifestum est igitur non esse aliud cum fure concurrere, nisi uel furari cum eo, uel furtum eius cordis placito accipere. Hoc nos dicimus, ut questiones infinitas atque superfluas de factis hominum, que rationem nostram nichil impediunt, auferamus.

4. Sed et uos, nisi hoc sentiatis, tales eritis omnes, qualis Optatus in uestra communione uobis non ignorantibus fuit: quod absit ab Emeriti moribus, aliorumque talium, quales apud uos esse non dubito longe a factis illius alienos. Neque enim uobis obiicimus, nisi schismatis crimen, quam etiam heresim male perseuerando fecistis. Quanti autem diuino iudicio pendatur hoc facinus, lege quod te legisse non ambigo. Inuenies Dathan et Abiron hiatu terre deuoratos, ceterosque omnes, qui eis consenserant, igne de medio eorum existente [2 1Kb] consumptos . Illud ergo scelus ad exemplum deuitandi Dominus Deus presenti supplicio denotauit, ut cum talibus patientissime parcit, quale ultimo iudicio reseruet, ostenderet. Neque enim reprehendimus rationes uestras, si eo tempore quo uesana potentia furere iactabatur Optatus, cum eius accusator esset totius Africe gemitus congemiscentibus uobis, si tamen talis es, qualem te predicat fama, quod scit Deus me et credere et uelle: non ergo reprehendimus si eo tempore, ne multos secum excommunicatus traheret, et communionem uestram schismatis furore precideret, eum excommunicare noluistis. Sed hoc ipsum est quod uos arguit in iudicio Dei, frater Emerite, quod cum uideretis tam magnum malum esse, diuidi partem Donati, ut Optatus potius in communione tolerandus existimaretur, quam illud admitteretur; permanetis in eo malo, quod in diuidenda Ecclesia Christi a uestris maioribus perpetratum est.

5. Hic fortasse respondendi angustia tentabis defendere Optatum. Noli, frater, noli obsecro; non te decet, et si aliquem alium forte deceat, si tamen quidquam decet malos, Emeritum certe non decet defendere Optatum. Sed fortasse nec accusare Ita sit sane.  Utere uoce media, et dic: Unusquisque sarcinam suam portat . Tu quis es, qui iudicas seruum alienum ? Si ergo ad testimonium totius Africe, imo uero terrarum omnium quaquauersum Gildonis fama feruebat, simul enim et ille notus erat, non ausi estis unquam de Optato iudicare, ne temere de incognitis iudicaretis; nos tandem possumus aut debemus de iis qui ante nos uixerunt, ad uestrum tantummodo testimonium, temerariam de incognitis ferre sententiam, ut parum sit quod uos ignota criminamini, nisi et nos ignota iudicemus? Non enim Optatum, etiamsi forte falsa periclitatur inuidia, sed te defendis, cum dicis: Ignoro qualis iste fuerit. Quanto magis ergo quales fuerint Afri, quos ignotiores arguis, Orientalis orbis ignorat? a quibus tamen Ecclesiis, quarum nomina habes in Libris et recitas, nefaria dissensione disiungeris. Si Thamugadensem episcopum uestrum famosissimum et pessime diffamatum, non dico Cesariensis, sed Sitifensis collega eius eiusdemque temporis ignorabat, quomodo traditores Afros, quicumque illi fuerint, Ecclesia Corinthiorum, Ephesiorum, Colossensium, Philippensium, Thessalonicensium, Antiochenorum, Ponti, Galatie, Cappadocie, ceterarumque orbis partium ab Apostolis in Christo edificatarum, aut nosse potuit, aut damnari a uobis meruit, quia non potuit? et tamen eis non communicatis, et dicitis non esse Christianos, et eos rebaptizare conamini. Quid dicam? quid querar? aut quid exciamem? Si cum homine cordato loquor, indignationis huius aculeos tecum participo. Nam uides profecto que dicerem, si uellem dicere.

6. An forte fecerunt inter se maiores uestri concilium, et damnauerunt preter se totum orbem christianum? Itane ad hoc perducta est rerum existimatio, ut concilium Maximianensium, qui de uestra precisione precisi sunt, quia uobis comparati paucissimi sunt, non ualeat aduersus uos; et uestrum concilium ualeat aduersus gentes hereditatem Christi, et possessionem eius terminos terre ? Miror si habet in corpore sanguinem, qui de hac re non erubescit. Rescribe ad ista, queso: a nonnullis enim, quibus non potui non credere, audiui te rescripturum, si tibi scriberem. Iam etiam pridem misi unam epistolam, quam utrum acceperis uel ei responderis, et forte ego tuam non acceperim, nescio. Nunc interim peto ad hec respondere ne graueris, quod tibi uidetur. Sed noli te in alias tollere questiones; hinc enim caput est ordinatissime inquisitionis, cur schisma factum sit.

7. Nam et terrene potestates cum schismaticos persequuntur, ea regula se defendunt, qua dicit Apostolus: Qui potestati resistit, Dei ordinationi resistit; qui autem resistunt, ipsi sibi iudicium acquirunt. Principes enim non sunt timori bono operi, sed malo. uis autem non timere potestatem? Bonum fac, et habebis laudem ex illa; Dei enim minister est tibi in bonum. Quod si malum feceris, time: non enim frustra gladium portat; Dei enim minister est, uindex in iram ei qui male agit . Tota igitur questio est, utrum  nichil mali sit schisma, aut utrum schisma non feceritis, ut pro bono opere potestatibus resistatis, non pro malo, unde uobis acquiratis iudicium. Propterea prouidentissime Dominus non ait: Beati qui persecutionem patiuntur tantum; sed addidit, propter iustitiam . Si ergo iustitia est quam operati estis in illa dissensione, in qua etiam permanetis, secundum ea que supra dixi, nosse abs te cupio. Si autem iniquitas est orbem christianum damnare inauditum, uel quia non audiuit que uos audistis, uel quia non ei probatum est quod temere credidistis, aut sine certo documento accusastis, et ideo rebaptizare uelle tot Ecclesias ipsius Domini, cum hic adhuc esset in carne, et Apostolorum eius predicatione ac labore fundatas: quia uobis licet, aut nescire Afros collegas uestros malos simul uiuentes, simul Sacramenta tractantes; aut etiam scire, sed tolerare, ne pars Donati diuidatur; illis autem in orbe remotissimo constitutis, non licet nescire quod uos de Afris aut nostis, aut creditis, aut audistis, aut fingitis? Que tanta est peruersitas amplecti suam iniquitatem, et potestatum accusare seueritatem?

8. At enim et malos Christianis non licet persequi. Esto, non liceat; sed numquid hoc potestatibus ad hoc ipsum ordinatis fas est obiicere? An Apostolum delebimus? aut non habent codices uestri que paulo ante commemoraui? Sed uos, inquies, talibus communicare non debetis. Quid ergo? uos Flauiano quondam uicario, partis uestre homini, quia legibus seruiens, nocentes quos inuenerat occidebat, non communicastis? Sed a uobis, inquies, Romani principes aduersum nos prouocantur. Imo a uobis aduersum uos ipsos, qui Ecclesiam, cuius illic, sicut tanto ante predictum est, iam membra sunt (de Christo enim dictum est, Et adorabunt eum omnes reges terre, , et precisione laniare ausi estis, et rebaptizare pertinaciter audetis. Nostri autem aduersus illicitas et priuatas uestrorum uiolentias, quas et uos ibi, qui talia non facitis, doletis et gemitis, a potestatibus ordinatis tuitionem petunt, non qua uos persequantur, sed qua se defendant; sicut apostolus Paulus aduersus Iudeos coniurantes ut eum necarent , antequam esset Romanum imperium christianum, egit ut sibi tuitio etiam armatorum daretur. Sed illi principes qualibet occasione cognoscentes uestri schismatis nefas, constituunt aduersus uos pro sua sollicitudine ac potestate quod uolunt. Non enim frustra gladium portant; Dei enim ministri sunt, uindices in iram in eos qui male agunt. Postremo etiam si aliqui nostrorum non christiana moderatione ista faciunt, displicet nobis; sed tamen non propter eos relinquimus catholicam Ecclesiam, si eam ante ultimum tempus uentilationis a palea purgare non possumus, quando et uos propter Optatum, cum eum pellere non audebatis, partem Donati non reliquistis.

9. At enim dicitis: Quare nos adiungi uobis uultis, si scelerati sumus? Quia uiuitis adhuc, et corrigi potestis si uelitis. Cum enim nobis coniungimini, hoc est Ecclesie Dei, hereditati Christi, cuius possessio  sunt termini terre, uos corrigimini ut in radice uiuatis. De ramis enim fractis sic ait Apostolus: Potens est enim Deus iterum inserere illos . uos ergo mutamini ex ea parte qua dissentiebatis; quamuis Sacramenta que habebatis, cum eadem sint in omnibus, sancta sint. Quapropter uos mutari uolumus a peruersitate, id est, ut denuo radicetur uestra precisio. Nam Sacramenta que non mutastis, sicut habetis, approbantur a nobis; ne forte cum uestram prauitatem corrigere uolumus, illis mysteriis Christi, que in uestra prauitate deprauata non sunt, sacrilegam faciamus iniuriam. Neque enim et Saül deprauauerat unctionem quam acceperat; cui unctioni tantum honorem rex Dauid pius Dei seruus exhibuit. Propterea ergo uos non rebaptizamus, quia radicem uobis reddere cupimus; formam tamen precisi sarmenti, si non mutata est, approbamus: que tamen quamuis integra, nullo modo est, sine radice fructuosa. Alia questio est de persecutionibus, quas uos dicitis pati in tanta mansuetudine et Ienitate nostrorum, cum uere illicite ac priuatim uestri faciant grauiora; alia de Baptismate, quod non querimus ubi sit, sed ubi prosit. Nam ubicumque est, ipsum est; sed non etiam ille qui hoc accipit, ubicumque est, ipse est. Itaque priuatam hominum impietatem detestamur in schismate; baptismum uero Christi ubique ueneramur: quia si desertores secum Imperatoris signa traducant, illis uel damnatione punitis, uel indulgentia correctis, salua signa recipiuntur, si salua manserunt. Et si quid de hac re diligentius querendum est, alia est, ut dixi, questio. Hoc enim obseruandum est in his rebus, quod obseruat Ecclesia Dei.

10. Queritur autem utrum uestra, an nostra sit Ecclesia Dei. Quapropter illud querendum est a capite, cur schisma feceritis. Si non rescripseris, ego apud Deum, quantum credo, facilem causam habeo; quia uiro, quem audiui, excepto schismate, bonum et liberaliter instructum, pacificantes litteras misi. Tu uideris quid illi respondeas, cuius nunc laudanda patientia, in fine uero timenda sententia est. Si autem rescripseris ea cura, qua tibi scriptum uides, aderit misericordia Dei, ut aliquando error qui nos dirimit, et amore pacis et ratione ueritatis intereat. Memento quod de Rogatensibus [1 1Kb] non dixerim, qui uos Firmianos appellare dicuntur, sicut nos Macarianos appellatis. Neque de Rucatensi [2 1Kb] episcopo uestro, qui cum Firmo pactus perhibetur incolumitatem suorum, ut ei porte aperirentur, et in uastationem darentur Catholici, et alia innumerabilia. Desine ergo locis communibus exaggerare facta hominum, uel audita, uel cognita. uides enim que de uestris taceam, ut de origine  schismatis, ubi tota causa est, res agatur. Dominus Deus inspiret tibi cogitationem pacificam, desiderabilis et dilecte frater.





EPISTOLA LXXXuIII [* 1Kb]  . Clerici Hipponenses catholici ad Ianuarium  episcopum donatistam, expostulantes de Circumcellionum seuitia in Catholicos. Stilus est Augustini, quanquam communi clericorum nomine scripta est epistola.

IANUARIO Clerici catholici regionis Hipponensium-Regiorum.

1. Clerici et Circumcelliones uestri noui generis et inaudite crudelitatis persecutione in nos seuiunt. Qui si malum pro malo redderent, etiam sic contra legem facerent Christi. Nunc uero, consideratis omnibus factis nostris et uestris, inuenimur hoc pati quod scriptum est, Retribuebant mihi mala pro bonis ; et in alio psalmo: Cum his qui oderant pacem, eram pacificus; cum loquebar illis, debellabant me gratis . Nam cum sis in tam grandi constitutus etate, arbitramur te optime nosse quod pars Donati, que primo apud Carthaginem pars Maiorini dicebatur, ultro accusauit Cecilianum, tunc episcopum Ecclesie Carthaginensis, apud imperatorem illum antiquum Constantinum. Sed ne forte aut oblita hoc sit grauitas tua, aut te nosse dissimules, aut etiam, quod non putamus, forsitan nescias, exemplum relationis tunc Anulini proconsulis, quem pars Maiorini tunc interpellauit, ut ea crimina que obiiciebat Ceciliano, ad memoratum imperatorem ab eodem proconsule mitterentur, his nostris litteris inserimus.





A. GGG. NNN  . ANULINUS uC  , proconsul Africe.

2. Scripta  celestia Maiestatis uestre accepta atque adorata, Ceciliano et his qui sub eodem agunt, quique  clerici appellantur, deuotio mea apud Acta [1 1Kb] paruitatis mee insinuare curauit, eosdemque hortata est ut, unitate consensu omnium facta, cum omni omnino munere indulgentia Maiestatis uestre liberati esse uideantur, Catholica custodita, sanctitati legis debita reuerentia ac [2 1Kb] diuinis rebus inseruiant. uerum post paucos dies exstiterunt quidam adunata secum populi multitudine, qui Ceciliano contradicendum putarent, quique fasciculum in aluta signatum et libellum sine signo obtulerunt dicationi mee, atque impendio postularunt, ut ad sacrum et uenerabilem comitatum Numinis [3 1Kb] uestri dirigerem, que manente Ceciliano in statu suo, subiectis eorumdem actis, quo cuncta Maiestas uestra possit dignoscere, paruitas mea dirigere curauit. Transmisi libellos duos, unum in aluta suprascriptum [4 1Kb] ita: »Libellus Ecclesie catholice, criminum Ceciliani, traditus a parte Maiorini;« item alium sine sigillo coherentem eidem alute. Datum die decimo septimo calend. maias, Carthagine, Domino nostro Constantino Augusto tertium Cos.

3. Post hanc relationem ad se missam iussit Imperator uenire partes ad episcopale iudicium in urbe Roma faciendum; ubi quemadmodum causa dicta atque finita sit, et Cecilianus innocens iudicatus sit, indicant Gesta ecclesiastica. Iam utique post pacificum moderamen iudicii episcopalis, omnis contentiosnis et animositatis pertinacia debebat exstingui. Sed rursus maiores uestri ad Imperatorem redierunt, et non recte iudicatum, neque omnem causam auditam esse conquesti sunt. Unde ille alterum episcopale iudicium dedit habendum in Arelatensi Gallie ciuitate, ubi multi uestri, uana et diabolica dissensione damnata, cum Ceciliano in concordiam redierunt; alii uero pertinacissimi et litigiosissimi ad eumdem imperatorem appellauerunt. Postea et ipse coactus episcopalem causam inter partes cognitam terminauit, et primus contra uestram partem legem constituit, ut loca congregationum uestrarum fisco uindicarentur: quarum omnium rerum documenta si uellemus inserere, nimium longas litteras faceremus. Illud tamen nullo modo pretermittendum est, quomodo Felicis Aptungensis, quem fontem omnium malorum in concilio Carthaginensi, ab Secundo Tigisitano primate, patres uestri fuisse dixerunt, urgentibus apud Imperatorem uestris, publico iudicio causa discussa atque finita sit. Nam memoratus Imperator in hac ipsa causa uestros apud se accusatores et assiduos interpellatores  litteris suis fuisse testatur, quarum exemplum infra scripsimus.





Imperatores Cesares, FLAuIUS CONSTANTINUS MAXIMUS, et uALERIUS LICINIUS, ad PROBIANUM, proconsulem Africe.

4. Aelianus predecessor tuus, merito, dum uir perfectissimus, uerus, uicarius prefectorum, tunc per Africam nostram [1 1Kb] incommoda ualetudine teneretur, eiusdem partibus functus, inter cetera etiam id negotium uel inuidiam, que de Ceciliano episcopo Ecclesie catholice uidetur esse commota, ad examen suum atque iussionem credidit esse reuocandam. Etenim cum iam Superium centurionem, et Cecilianum magistratum Aptungitanorum, et Saturninum excuratorem  , et Calibium iuniorem, eiusdem ciuitatis curatorem, atque Solonem seruum publicum suprascripte ciuitatis, presentes esse fecisset, audientiam prebuit competentem: adeo ut, cum Ceciliano fuisset obiectum quod a Felice eidem episcopatus uideretur esse delatus, cui diuinarum Scripturarum proditio atque exustio uideretur obiecta, innocentem de eo Felicem fuisse constiterit. Denique cum Maximus Ingentium decurionem Ziquentium ciuitatis, epistolam Ceciliani exduumuiri [2 1Kb] falsasse contenderet, eumdem ipsum Ingentium suspensum Actis que suberant, peruidimus, et ideo minime tortum, quod se decurionem Ziquensium ciuitatis asseuerauerit. Unde uolumus ut eumdem ipsum Ingentium  sub idonea prosecutione ad comitatum meum Constantini Augusti mittas, ut illis qui in presentiarum agunt, atque diurnis [3 1Kb] diebus interpellare non desinunt, audientibus et coram assistentibus apparere et intimari possit, frustra eos Ceciliano episcopo inuidiam comparare, atque aduersus eum uiolenter insurgere uoluisse. Ita enim fiet ut omissis, sicut opertet, eiusmodi contentionibus, populus sine  dissensione aliqua religioni proprie cum debita ueneratione deseruiat.

5. Hec cum uideas ita se habere, quid est quod nobis de imperatorum iussionibus, que contra uos constituuntur, inuidiam concitatis, cum hoc totum uos potius antea feceritis? Si nichil debent in his causis imperatores iubere, si ad imperatores christianos hec cura pertinere non debet, quis urgebat maiores uestros causam Ceciliani ad Imperatorem per proconsulem mittere, et episcopum contra quem absentem iam sententias quoquo modo dixeratis, iterum apud Imperatorem accusare, quo innocente pronuntiato, ordinatori eius Felici alias apud eumdem imperatorem calumnias machinari? Et nunc quid aliud quam ipsius maioris Constantini iudicium contra uestram partem uiuit, quod maiores uestri elegerunt, quod assiduis interpellationibus extorserunt, quod episcopali iudicio pretulerunt? Si displicent imperialia iudicia; qui primitus imperatores ad ea uobis excitanda cegerunt? Sic enim modo contra Catholicam clamatis, in his que contra uos ab imperatoribus decernuntur, quemadmodum si uellent aduersus Danielem clamare, qui liberato illo eisdem leonibus consumendi missi sunt, a quibus eum ipsi primitus consumi uoluerunt: scriptum est enim, Nihil interest inter minas regis et iram leonis . Danielem calumniosi inimici in lacum leonum mitti cegerunt: uicit innocentia eius illorum malitiam; illesus inde leuatus est; ipsi illuc missi perierunt. Similiter maiores uestri Cecilianum et eius societatem regie ire consumendam obiecerunt, cuius innocentia liberata, ab eisdem regibus eadem uos patimini, que illos uestri pati uoluerunt; quoniam scriptum est: Qui parat proximo foueam, ipse incidet in eam .

6. De nobis ergo quod queramini non habetis; et tamen Ecclesie catholice mansuetudo, etiam ab his imperatorum iussionibus omnino conquieuerat, nisi uestri clerici et Circumcelliones, per suas immanissimas improbitates furiosasque uiolentias quietem nostram perturbantes atque uastantes, hec in uos recoli et renouari cegissent. Nam priusquam recentiores leges iste de quibus modo querimini, uenissent in Africam, insidias in itineribus nostris episcopis tetenderunt, conclericos nostros plagis immanissimis quassauerunt, laicis quoque et plagas grauissimas inflixerunt, et intulerunt eorum edificiis incendia. Presbyterum etiam quemdam quia propria et libera uoluntate unitatem nostre communionis elegit, de domo sua raptum, et pro arbitrio immaniter cesum in gurgite etiam cenoso uolutatum, buda [1 1Kb] uestitum, cum quibusdam dolendum, quibusdam ridendum in pompa sui  facinoris ostentassent, abductum inde quo uoluerunt, uix post dies duodecim dimiserunt. Unde conuentus municipalibus Gestis a nostro episcopo Proculeianus, cum ab inquirenda causa dissimulasset, et iterum continuo conuentus esset, nichil se dicturum amplius Gestis expressit. Et hodie illi qui hoc fecerunt, presbyteri uestri sunt, adhuc nos insuper territantes, et sicut potuerint persequentes.

7. Nec tamen de his iniuriis et persecutionibus quas Ecclesia catholica in regione nostra tunc pertulit, imperatoribus conquestus est episcopus noster. Sed facto concilio  placuit ut pacifice conueniremini, quo, si fieri posset, haberetis inter uos [1 1Kb] collationem, et errore sublato, fraterna caritas pacis uinculo letaretur [2 1Kb] . Et in ipsa conuentione quid Proculeianus primo responderit, quod concilium facturi essetis, et illic uisuri quid respondere deberetis; deinde quid postea, cum propter suam promissionem denuo conuentus esset, Actis expresserit, recusans pacificam collationem, ipsa Gesta instruant Grauitatem tuam. Deinde cum uestrorum clericorum et circumcellionum notissima omnibus non cessaret immanitas, dicta causa est, cum Crispinus iudicatus hereticus, nec pena decem librarum auri que in hereticos ab imperatoribus fuerat constituta, per mansuetudinem catholicam feriri permissus est, et tamen ad imperatores appellandum putauit  . Cuius appellationi quod ita responsum est, nonne uestrorum precedens improbitas, et eadem ipsius appellatio extorsit ut fieret? nec tamen etiam post ipsum rescriptum, intercedentibus apud Imperatorem nostris episcopis, eadem auri condemnatione multatus est. Ex concilio  autem nostri episcopi legatos ad comitatum miserunt, qui impetrarent ut non omnes episcopi et clerici partis uestre, ad eamdem condemnationem decem librarum auri, que in omnes hereticos constituta est, tenerentur; sed hi soli in quorum locis aliquas a uestris uiolentias Ecclesia catholica pateretur  . Sed cum legati Romam uenerunt, iam cicatrices episcopi catholici  Bagaitani [3 1Kb] horrende ac recentissime Imperatorem commouerant, ut leges tales mitterentur, quales et misse sunt. Quibus in Africam uenientibus, cum utique non ad malum, sed ad bonum cepissetis urgeri, quid facere debebatis nisi et uos mittere ad episcopos nostros, ut quomodo uos ipsi conuenerant, sic conuenirentur a uobis, et potius collatione ueritas appareret?

 8. Non solum autem non fecistis, sed peiora mala nobis uestri nunc faciunt. Non tantum nos fustibus quassant ferroque concidunt; uerum etiam in oculos exstinguendos calcem mixto aceto incredibili excogitatione sceleris mittunt. Domus insuper nostras compilantes, arma sibi ingentia et terribilia fabricarunt, quibus armati per diuersa discurrunt, comminantes atque anhelantes cedes, rapinas, incendia, cecitates. Quibus rebus compulsi sumus tibi primitus conqueri, ut consideret Grauitas uestra quam multi uestrum, imo uos omnes, qui uos pati dicitis persecutionem, sub ipsis quasi terribilibus imperatorum catholicorum legibus in possessionibus uestris et alienis securi sedeatis, et nos a uestris tam inaudita mala patiamur. uos dicitis pati persecutionem; et nos ab armatis uestris fustibus et ferro concidimur. uos dicitis pati persecutionem; et nostre domus ab armatis uestris compilando uastantur. uos dicitis pati persecutionem; et nostri oculi ab armatis uestris calce et aceto exstinguuntur. Insuper etiam si quas mortes sibi ultro ingerunt, nobis uolunt esse inuidiosas, uobis gloriosas. Quod nobis faciunt, sibi non imputant; et quod sibi faciunt, nobis imputant. uiuunt ut latrones, moriuntur ut circumcelliones, honorantur ut martyres; et tamen nec latrones aliquando audiuimus eos quos depredati sunt, excecasse. Occisos auferunt luci, non [1 1Kb] uiuis auferunt lucem.

9. Nos interim si quando uestros tenemus, cum magna dilectione seruamus illesos, loquimur illis, et legimus omnia, quibus error ipse conuincitur, qui fratres a fratribus separat; facimus quod Dominus per Isaiam prophetam precepit, dicens: Audite qui pauetis uerbum Domini; dicite, Fratres nostri estis, his qui uos oderunt et qui uos exsecrantur, ut nomen Domini honorificetur, et appareat illis in iucunditate; ipsi autem erubescant . Ac sic aliquos eorum considerantes euidentiam ueritatis, et pulchritudinem pacis, non Baptismo quem iam sicut regalem characterem tanquam desertores acceperant, sed fidei que illis defuit, et Spiritus sancti caritati et Christi corpori sociamus. Scriptum est enim, Fide mundans corda eorum ; itemque scriptum est, Charitas cooperit multitudinem peccatorum . Si autem uel nimia duritia, uel pudore non ferentes eorum insultationem, cum quibus contra nos tam multa falsa iactabant et tam multa mala excogitabant, uel magis timore, ne qualia nobis antea faciebant, talia nobiscum iam patiantur, unitati Christi consentire noluerint, sicut illesi retenti sunt, sic a nobis dimittuntur illesi: hoc quantum possumus monemus etiam laicos nostros, ut eos illesos teneant, et nobis corripiendos instruendosque perducant. Sed aliqui nos audiunt, et si possunt faciunt: alii cum illis quemadmodum cum latronibus agunt, quia eos reuera tales patiuntur. Aliqui ictus eorum suis corporibus imminentes feriendo repellunt, ne ab eis ante feriantur: aliqui apprehensos iudicibus offerunt, nec nobis intercedentibus eis parcunt,  dum ab eis pati mala immania pertimescunt. In quibus omnibus illi non deponunt facta latronum, et honorem sibi exigunt martyrum.

10. Hoc est ergo desiderium nostrum, quod tue Grauitati per has litteras, et per fratres, quos misimus, allegamus. Primum si fieri potest, ut cum episcopis nostris pacifice conferatis, ut in quibus fuerit inuentus, non homines, sed error ipse tollatur; ut homines non puniantur, sed corrigantur; ut uos modo conueniatis, quia eorum conuentionem antea contempsistis. Quanto melius enim hoc inter uos facitis, ut quod egeritis conscriptum et subscriptum Imperatori mittatis, quam ut hoc apud terrenas potestates fiat, que non possunt nisi iam datis contra uos legibus inseruire [1 1Kb] ? uestri enim college qui nauigauerant, apud  prefectos dixerunt se audiri uenisse. Et nominauerunt sanctum patrem nostrum catholicum episcopum ualentinum, qui tunc in comitatu erat, dicentes cum illo se uelle audiri: quod eis non poterat iudex concedere, qui iam secundum leges, que contra uos constitute sunt, iudicabat; nec ille episcopus ita uenerat, aut aliquod tale mandatum a suis episcopis acceperat. Quanto ergo melius ipse imperator, qui non est eisdem legibus subditus, et qui habet in potestate alias leges ferre, cum ei collatio uestra fuerit recitata, de tota ipsa causa poterit iudicare, quamuis iam olim dicta fuerit terminata? Sed ideo uos [2 1Kb] conferre uolumus, non ut causa iterum finiatur; sed ut eis qui nesciunt iam finita monstretur. Quod si hoc facere uestri episcopi uoluerint, quid inde perditis, et non potius acquiritis, quia uoluntas uestra innotescit, ne diffidentia merito reprehendatur? An forte putatis non licere fieri, cum non uos lateat quod Dominus Christus etiam cum diabolo de Lege locutus est ; quod cum Paulo apostolo non solum Iudei, sed etiam de heresi Stoicorum et Epicureorum philosophi Gentium contulerunt ? an forte iste leges Imperatoris, uos non permittunt nostros episcopos conuenire? Ecce interim episcopos uestros qui sunt in regione Hipponensi, ubi a uestris tanta mala patimur, conuenite. Quanto enim licentius et liberius ad nos, per uestros uestra scripta, quam eorum arma perueniunt?

11. Postremo per istos ipsos fratres nostros, quos ad uos misimus, talia rescribite. Si autem et hoc non uultis, saltem cum uestris a quibus talia patimur nos audite. Ostendite nobis ueritatem, pro qua uos pati dicitis persecutionem, cum patiamur nos uestrorum tantam crudelitatem. Si enim nos esse in errore conuiceritis, forte concedetis nobis ut non rebaptizemur a uobis, iustum existimantes ut nobis hoc prestetis, qui baptizati sumus ab eis quos nullo iudicio damnastis,  quod prestitistis eis quos Felicianus Mustitanus et Pretextatus Assuritanus per tam longum tempus baptizauerant, quando eos per iudicum iussa de basilicis pellere conabamini, quia Maximiano communicabant, cum quo a uobis in concilio Bagaitano expresse nominatimque damnati sunt. Que omnia Gestis iudicialibus et municipalibus demonstramus, ubi et ipsum concilium uestrum allegastis, dum uultis iudicibus ostendere quod schismaticos uestros de basilicis pelleretis. Et tamen qui ab ipso semine Abrahe, in quo omnes gentes benedicuntur , schisma fecistis, de basilicis pelli non uultis, non per iudices, sicut schismaticis uestris uos fecistis, sed per ipsos reges terre, qui completa prophetia Christum adorant, apud quos Cecilianum accusantes uicti recessistis.

12. Si autem nec audire nec docere nos uultis, uenite aut mittite nobiscum in regionem Hipponensium, qui uideant armatum exercitum uestrum; quamuis nullus miles numero armorum suorum calcem et acetum addidit ad oculos barbarorum. Si neque hoc uultis, saltem scribite ad illos, ut iam ista non faciant, ut iam se a cedibus nostris, a rapinis, ab excecatione compescant. Nolumus dicere: Damnate illos. uos enim uideritis quomodo uos non inquinent, quos modo ostendimus in uestra communione latrones, et nos inquinent quos nunquam potuistis ostendere traditores. Ex his omnibus eligite quod uolueritis. Si autem querelas nostras contempseritis, nos minime penitebit ordine pacifico agere uoluisse. Aderit Dominus Ecclesie sue, ut uos potius humilitatem nostram contempsisse peniteat.



EPISTOLA LXXXIX [* 1Kb]  . Augustinus Festo, docens recte legibus reprimi Donatistas; et indicans in regione Hipponensi nondum eos Festi litteris correctos, sed adhuc intolerabiliter grassari.

Domino dilectissimo et honorabili ac suscipiendo filio FESTO, AUGUSTINUS, in Domino salutem.

1. Si pro errore homines et damnabili dissensione et conuicta modis omnibus falsitate tanta presumunt, ut eorum salutem requirenti catholice Ecclesie tam audacter insidiari minarique non cessent; quanto magis equum est, et oportet eos qui pacis et unitatis christiane asserunt ueritatem, omnibus etiam dissimulantibus et cohibentibus manifestam, satagere instanter atque impigre, non solum pro eorum munimine qui iam catholici sunt, uerum etiam pro eorum correctione qui nondum sunt? Nam si pertinacia insuperabiles uires habere conatur, quantas decet habere constantiam, que in eo bono quod perseueranter atque infatigabiliter agit, et Deo placere se nouit, et procul dubio non potest hominibus prudentibus displicere?

2. Quid autem infelicius atque peruersius, sicut Donatiste faciunt, qui se persecutionem perpeti gloriantur, quam de cercitione iniquitatis sue non solum  nescire confundi, sed etiam uelle laudari; ignorantes cecitate mirabili, uel animositate damnabili se scire dissimulantes, quod martyres ueros non faciat pena, sed causa? Et hoc quidem aduersus eos dicerem, quos sola caligo heretici erroris inuolueret, pro quo sacrilegio penas dignissimas luerent, nec tamen ulla quemquam uiolenta insania ledere auderent. Aduersus autem istos quid dicam, quorum tam perniciosa peruersitas, uel damnorum terrore cercetur, uel docetur exsilio quam [1 1Kb] ubique diffusa sit Ecclesia, sicut futura predicta est, quam malunt oppugnare quam agnoscere? Et si ea que per misericordissimam disciplinam patiuntur, comparentur eis factis que furiosa temeritate committunt, quis non uideat, qui magis persecutores uocandi sunt? Quanquam filii mali eo tantum quo perdite uiuunt, etiamsi nullas uiolenter inferant manus, parentum pietatem grauius persequuntur, quam cum illos pater aut mater, quanto amplius diligunt, tanto amplius ad bonam uitam sine ulla dissimulatione compellunt.

3. Exstant publicorum monumentorum firmissima documenta, que potes legere si uolueris, imo peto et hortor ut legas; quibus probatur quod maiores eorum qui primi se ab Ecclesie pace diuiserunt, ultro per Anulinum tunc proconsulem apud Constantinum imperatorem accusare ausi sunt Cecilianum. In quo utique iudicio si uicissent, quid erat Cecilianus ab Imperatore passurus, nisi quod in istos posteaquam uicti sunt pronuntiauit? Sed uidelicet si eis accusantibus atque superantibus Cecilianus eiusque college pellerentur sedibus, quas tenebant, uel etiam in sua conspiratione durantes [2 1Kb] grauius punirentur ; tunc isti prouisionem suam et pro Ecclesia sollicitam curam predicandam laudibus uentilarent. Nunc autem quia ipsi superati sunt, quia ea que intendebant, probare minime potuerunt, si quid pro sua iniquitate patiuntur, persecutionem uocant; nec tantum furorem perditum minime reprimunt, uerum etiam honorem martyrum querunt: quasi uero christiani catholici imperatores aduersus eorum pertinacissimam iniquitatem aliud sequantur quam Constantini iudicium, apud quem ultro Ceciliani accusatores fuerunt, cuius auctoritatem omnibus transmarinis episcopis pretulerunt, ut non ad illos, sed ad illum Ecclesie causam deferrent; ut ab eo datum in urbe Roma episcopale iudicium, in quo primum uicti sunt, rursus apud illum accusarent; ut ab altero apud Arelatum dato episcopali iudicio ad illum appellarent: apud quem tamen nouissime superati, in sua peruersitate permanserunt. Puto quod ipse diabolus, si auctoritate iudicis quem ultro elegerat, toties uinceretur, non esset tam impudens ut in ea causa persisteret.

4. Sed hec humana iudicia deputentur, et circumueniri ac falli, uel etiam corrumpi potuisse dicantur. Cur ergo adhuc accusatur christianus orbis terrarum, et nescio quibus traditorum criminibus infamatur, qui  utique nec potuit nec debuit nisi electis iudicibus potius quam uictis litigatoribus credere? Habent apud Deum illi iudices causam suam siue bonam siue malam: quid fecit Ecclesia toto orbe diffusa, que non ob aliud ab istis rebaptizanda censetur, nisi quia in ea causa, in qua quid ueri esset iudicare non potuit, eis potius qui iudicare potuerunt, quam eis qui nec superati cesserunt, credendum putauit? O magnum crimen omnium gentium, quas in semine Abrahe benedicendas promisit Deus , et sicut promisit exhibuit! que cum una uoce dixerint, Quare nos uultis rebaptizare, respondetur eis, Quia nescitis qui fuerint in Africa sanctorum Codicum traditores, et in eo quod nesciebatis, iudicibus magis quam accusatoribus credere uoluistis. Si crimen alienum non grauat quemquam, quid pertinet ad orbem terrarum quod in Africa quisque commisit? Si crimen incognitum non grauat quemquam, unde potuit orbis terrarum cognoscere uel crimen iudicum uel reorum? Iudicate qui cor habetis. Hec est heretica iustitia, ut quia orbis terrarum non damnat crimen incognitum, pars Donati damnet orbem terrarum inauditum. Sed sane sufficit orbi terrarum tenere promissiones Dei, et in se uidere compleri quod Prophete tanto ante cecinerunt; in eisdem Scripturis agnoscere Ecclesiam, ubi et rex eius Christus agnoscitur. Ubi enim de Christo talia predicta sunt, qualia completa in Euangelio legimus, illic predicta sunt de Ecclesia, qualia compleri toto orbe iam cernimus.

5. Nisi forte quemquam prudentium permouebit, quod de Baptismo solent dicere, tunc esse uerum baptismum Christi, cum ab homine iusto datur, cum et hinc teneat orbis terrarum euidentissimam et euangelicam ueritatem, ubi Ioannes ait: Qui me misit baptizare in aqua, ipse mihi dixit: Super quem uideris Spiritum descendentem quasi columbam, et manentem super eum, ipse est qui baptizat in Spiritu sancto . Unde secura Ecclesia spem non ponit in homine, ne incidat in illam sententiam in qua scriptum est, Maledictus omnis qui spem suam ponit in homine ; sed spem suam ponit in Christo, qui sic accepit formam serui, ut non amitteret formam Dei, de quo dictum est, Ipse est qui baptizat. Proinde homo quilibet minister baptismi eius, qualemcumque sarcinam portet, non iste, sed super quem columba descendit, ipse est qui baptizat. Illos autem uana sentientes, tanta absurditas sequitur, ut quo ab ea fugiant non inueniant. Cum enim fateantur ratum et uerum esse Baptismum, quando baptizat apud eos aliquis criminosus, cuius crimina latent; dicimus eis, Quis tunc baptizat? nec habent quid respondeant nisi, Deus: neque enim possunt dicere quod homo adulter quemquam sanctificet. Quibus respondemus, Si ergo cum baptizat homo iustus manifestus, ipse sanctificat, cum autem baptizat homo iniquus occultus, tunc non ipse, sed Deus sanctificat; optare debent qui baptizantur, ab occultis malis hominibus potius baptizari, quam a manifestis bonis: multo enim eos melius Deus, quam quilibet homo iustus sanctificat. Quod si absurdum  est, ut quisque baptizandus optet ab occulto adultero potius baptizari, quam a manifesto casto, restat utique ut quilibet ministrorum hominum accesserit, ideo ratus sit Baptismus, quia super quem descendit columba, ipse bapizat.

6. Et tamen cum tam perspicua ueritas aures et corda hominum feriat, tanta quosdam male consuetudinis uorago submersit, ut omnibus auctoritatibus rationibusque resistere, quam consentire malint. Resistunt autem duobus modis; aut seuiendo, aut pigrescendo. Quid igitur hic faciat Ecclesie medicina, salutem omnium materna caritate conquirens, tanquam inter phreneticos et lethargicos estuans? numquid contemnere, numquid desistere uel debet uel potest? Utrisque sit necesse est molesta, quia neutris est inimica. Nam et phrenetici nolunt ligari, et lethargici nolunt excitari: sed perseuerat diligentia caritatis, phreneticum castigare, lethargicum stimulare, ambos amare. Ambo offenduntur, sed ambo diliguntur; ambo molestati, quamdiu egri sunt indignantur, sed ambo sanati gratulantur.

7. Denique non sicut putant, et sicut iactant, tales eos suscipimus quales fuerunt, sed omnino mutatos; quia esse catholici non incipiunt, nisi heretici esse destiterint. Neque enim sacramenta eorum nobis inimica sunt que cum illis nobis sunt communia; quia non humana sunt, sed diuina. Proprius eorum error auferendus est, quem male imbiberunt, non sacramenta que similiter acceperunt, que ad penam suam portant et habent, quanto indignius habent, sed tamen habent. Errore itaque derelicto, separationis prauitate correcta, ab heresi ad Ecclesie pacem transeunt quam non habebant, sine qua illis perniciosum fuerat quod habebant. Sed si cum transeunt, ficti sunt, non est hoc iam nostrum, sed Dei iudicium. Et tamen quidam cum ficti putarentur, quoniam iussionis ad nos terrore transierunt, tales posterius in nonnullis tentationibus inuenti sunt, ut quibusdam ueteribus catholicis preferrentur. Non ergo nichil agitur, cum instanter agitur. Neque enim solis humanis terroribus murus dure consuetudinis expugnatur; sed etiam diuinis auctoritatibus atque rationibus fides et intelligentia mentis instruitur.

8. Que cum ita sint, nouerit Benignitas tua homines uestros qui in regione Hipponensi sunt, adhuc esse donatistas, nec apud eos quidquam ualuisse tuas litteras. Cur autem non ualuerint, non opus est scribere; sed mitte aliquem tuorum, uel domesticorum, uel amicorum, cuius hoc fidei possis iniungere, qui non ad ea loca, sed ad nos primitus ueniat illis omnino nescientibus, et nobiscum primitus consilio pertractato, quod agendum Domino adiuuante uisum fuerit, agat. Neque enim tantum pro eis agimus cum hoc agimus, sed etiam pro nostris iam factis catholicis, quibus illorum uicinitas sic infesta est, ut contemni a nobis nullo modo possit. Et hoc quidem breuiter scribere poteram; sed uolui te habere aliquid litterarum nostrarum, quo rationem cure mee non solum ipse cognosceres, sed etiam cuicumque dissuadenti ne tuorum  correctioni operam instanter impendas, nobisque detrahenti quod talia uelimus, habeas quod respondeas. Quod si superfluo feci, quod iam ista uel didiceras, uel ipse cogitaueras, aut onerosus fui quod curis publicis tam occupato prolixam epistolam ingessi, peto des ueniam, dum tamen quod suggessi et rogaui non spernas: sic te tueatur misericordia Dei.





EPISTOLA XC [* 1Kb]  . Augustino Nectarius paganus, agens ut suis ciuibus colonie Calamensis condonentur que expetende erant ab ipsis pene, non modo uiolati Cesaris edicti recentissimi prohibentis ne sacra solemnia idolis fierent, sed etiam iniuriarum quibus ipsi, sacrorum suorum occasione, Christianos affecerant.

Domino insigni et merito suscipiendo fratri, AUGUSTINO episcopo, NECTARIUS.

Quanta sit caritas patrie, quoniam nosti, pretereo. Sola est enim que parentum iure uincat affectum. Cui si ullus esset consulendi modus aut finis bonis, digne iam ab eius muneribus meruimus excusari. Sed quoniam crescit in dies singulos dilectio et gratia ciuitatis, quantumque etas fini proxima est, tantum incolumem ac florentem relinquere patriam cupit [1 1Kb] : idcirco gaudeo primum quod apud instructum disciplinis omnibus uirum mihi hic est sermo institutus. In Calamensi colonia multa sunt que merito diligamus; uel quod in ea geniti sumus, uel quod eidem magna contulisse uidemur officia. Hec ergo, domine prestantissime et merito suscipiende, non leui populi sui erratu prolapsa est. Quod quidem si iuris publici rigore metiamur, debet plecti seueriori censura. Sed episcopum fas non est, nisi salutem hominibus impertire, et pro statu meliore causis adesse, et apud omnipotentem Deum ueniam aliorum mereri delictis. Quamobrem quanta possum supplicatione deposco, ut si defendenda res est, innoxius defendatur, ab innocentibus molestia separetur. Presta hoc quod secundum naturam tuam peruides postulari. De damnis facilis potest haberi taxatio; tantum supplicia deprecamur. Acceptior Deo uiuas, domine insignis et merito suscipiende frater.



EPISTOLA XCI [* 1Kb]  . Inuehitur Augustinus in Paganorum sacra, et iniurias Christianis recens illatas a Calamensibus enumerat; ostendens ipsorum saluti benignius longe consultum iri, si non impunito eo scelere ad audenda similia prouocentur.

Domino eximio meritoque honorabili fratri NECTARIO AUGUSTINUS.

1. Iam senio frigescentibus membris, feruere animum tuum patrie caritate, nec miror, et laudo; teque non tantum tenere memoriter, uerum etiam uita  ac moribus demonstrare quod nullus sit patrie consulendi modus aut finis bonis, non inuitus, imo etiam libens accipio. Unde superne cuiusdam patrie, in cuius sancto amore pro nostro modulo, inter eos quibus ad illam capessendam consulimus, periclitamur atque laboramus, talem etiam teipsum ciuem habere uellemus, ut eius portiuncule in hac terra peregrinanti, nullum consulendi modum finemque censeres; tanto effectus melior, quanto meliori ciuitati officia debita prerogares, in eius eterna pace nullum gaudendi finem inuenturus, cuius ad tempus laboribus nullum tibi finem statueres consulendi.

2. uerum hoc donec fiat, neque enim desperandum est, illam te patriam posse acquirere, uel iam acquirendam prudentissime cogitare, ad quam te pater etiam qui in ista genuit; antecessit; hoc ergo donec fiat, da nobis ueniam, si propter patriam nostram quam cupimus nunquam relinquere, contristamus patriam tuam quam cupis florentem relinquere. De cuius quidem floribus, si cum tua prudentia disputemus, non est uerendum ne tibi difficile persuadeatur, aut uero etiam non facile occurrat quemadmodum florere ciuitas debeat. Commemorauit peta ille uestrarum clarissimus litterarum quosdam flores Italie; sed nos in uestra patria non tam experti sumus, quibus floruerit terra illa uiris, quam quibus arserit armis: imo uero non armis, sed flammis; nec arserit, sed incenderit. Quod tantum scelus si fuerit impunitum, nulla digna correctione prauorum, florentem te patriam putas relicturum? O flores non plane fructuum, sed spinarum! Compara nunc utrum malis florere patriam tuam pietate, an impunitate [1 1Kb] , correctis moribus, an securis ausibus. Compara ista, et uide utrum in patrie tue amore nos uincas; utrum eam magis ueriusque cupias florere, quam nos.

3. Intuere paululum ipsos de Republica libros, unde illum affectum amantissimi ciuis ebibisti, quod nullus sit patrie consulendi modus, aut finis bonis. Intuere, obsecro te, et cerne quantis ibi laudibus frugalitas et continentia predicetur, et erga coniugale uinculum fides, castique honesti ac probi mores, quibus cum prepollet ciuitas, uere florere dicenda est. Hi autem mores in Ecclesiis toto orbe crescentibus, tanquam in sanctis auditoriis populorum docentur atque discuntur, et maxime pietas qua uerus et uerax colatur Deus, qui hec omnia, quibus animus numanus diuine societati [2 1Kb] ad inhabitandam eternam celestemque ciuitatem instruitur et aptatur, non solum iubet aggredienda, uerum etiam donat implenda. Inde est quod deorum multorum falsorumque simulacra, et predixit euersum iri, et precepit euerti. Nihil enim homines tam insociabiles reddit uite peruersitate, quam illorum deorum imitatio, quales describuntur et commendantur litteris eorum.

4. Denique illi doctissimi uiri, qui rempublicam ciuitatemque terrenam, qualis eis esse debere uidebatur,  magis domesticis disputationibus requirebant, uel etiam describebant, quam publicis actionibus instituebant atque formabant, egregios atque laudabiles, quos putabant homines, potius quam deos suos imitandos proponebant erudiende indoti iuuentutis. Et reuera Terentianus ille adolescens, qui spectans tabulam pictam in pariete, ubi pictura inerat de adulterio regis deorum, libidinem qua rapiebatur, stimulis etiam tante auctoritatis accendit  , nullo modo in illud flagitium uel concupiscendo laberetur, uel perpetrando immergeretur, si Catonem maluisset imitari quam Iouem: sed quo pacto id faceret, cum in templis adorare cogeretur Iouem potius quam Catonem? uerum hec ex comedia, quibus impiorum luxus et sacrilega superstitio conuinceretur, proferre forsitan non debemus. Lege uel recole in eisdem libris quam prudenter disseratur, nullo modo potuisse scriptiones et actiones recipi comediarum, nisi mores recipientium consonarent: ita clarissimorum uirorum in republica excellentium, et de republica disputantium auctoritate firmatur, nequissimos homines fieri deorum imitatione peiores, non sane uerorum, sed falsorum atque fictorum.

5. At enim illa omnia que antiquitus de uita deorum moribusque conscripta sunt, longe aliter sunt intelligenda atque interpretanda sapientibus. Ita uero in templis populis congregatis recitari huiuscemodi salubres interpretationes heri et nudiustertius audiuimus. Queso te, siccine cecum est humanum genus aduersus ueritatem, ut tam aperta et manifesta non sentiat? Tot locis pingitur, funditur, tunditur, sculpitur, scribitur, legitur, agitur, cantatur, saltatur Iupiter, adulteria tanta committens; quantum erat ut in suo saltem Capitolio ista prohibens legeretur? Hec mala dedecoris impietatisque plenissima, si nemine prohibente in populis ferueant, adorentur in templis, rideantur in theatris, cum his uictimas immolant uastetur pecus etiam pauperum, cum hec histriones agunt et saltant effundantur patrimonia diuitum, ciuitates florere dicuntur? Horum plane florum non terra fertilis, non aliqua opulens uirtus, sed illa dea Flora digna mater inuenta est, cuius ludi scenici tam effusiore et licentiore turpitudine celebrantur, ut quiuis intelligat quale demonium sit, quod placari aliter non potest, nisi illic non aues, non quadrupedes, non denique sanguis humanus, sed multo scelestius pudor humanus tanquam immolatus intereat.

6. Hec dixi propter quod scripsisti, quantum tibi etas fini proxima est, cupere te ut patriam tuam incolumem ac florentem relinquas. Tollantur illa omnia uana et insana, conuertantur homines ad uerum Dei cultum moresque castos et pios, tunc patriam tuam florentem uidebis, non opinione stultorum, sed ueritate sapientium; cum hec patria carnalis generationis tue, portio fuerit illius patrie, cui non corpore, sed fide nascimur, ubi omnes sancti et fideles Dei post labores uelut hiemales uite huius, intermina eternitate florebunt. Nobis itaque cordi est, neque christianam  amittere mansuetudinem, neque perniciosum ceteris imitationis exemplum in illa ciuitate relinquere. Quomodo id agamus, aderit Deus, si eis non ita grauiter indignetur. Alioquin et mansuetudo quam seruare cupimus, et disciplina qua uti moderate nitimur, impediri potest, si Deo aliud in occulto placet, siue iudicanti hoc tantum malum flagello acriore plectendum, siue etiam uehementius irascenti, si non correctis nec ad se conuersis, ad tempus esse uoluerit impunitum.

7. Prescribit nobis quodammodo prudentia tua de persona episcopali, et dicis patriam tuam non leui populi sui errato prolapsam: quod quidem si iuris publici rigore metiamur, debet plecti seueriore censura; Sed episcopum, inquis, fas non est nisi salutem hominibus impertire, et pro statu meliore causis adesse, et apud omnipotentem Deum ueniam aliorum mereri delictis. Hoc omnino seruare conamur, ut seueriore censura nemo plectatur, neque a nobis, neque ab alio ullo intercedentibus nobis; et salutem hominibus cupimus impertire, que posita est in recte uiuendi felicitate, non in male faciendi securitate. ueniam quoque non tantum nostris, uerum et aliorum instamus delictis mereri, quod impetrare nisi pro correctis omnino non possumus. Adiungis etiam et dicis: Quanta possum supplicatione deposco, ut si defendenda res est, innoxius defendatur, ab innocentibus molestia separetur.

8. Accipe breuiter que commissa sint, et noxios ab innocentibus ipse discerne. Contra recentissimas leges  , calendis iuniis festo [1 1Kb] Paganorum sacrilega solemnitas agitata est, nemine prohibente, tam insolenti ausu, ut quod nec Iuliani temporibus factum est, petulantissima turba saltantium in eodem prorsus uico ante fores transiret ecclesie. Quam rem illicitissimam atque indignissimam clericis prohibere tentantibus, ecclesia lapidata est. Deinde post dies ferme octo, cum leges notissimas episcopus ordini replicasset, et dum ea que iussa sunt, uelut implere disponunt, iterum ecclesia lapidata est. Postridie nostris ad imponendum perditis metum, quod uidebatur apud Acta dicere uolentibus publica iura negata sunt. Eodemque ipso die, ut uel diuinitus terrerentur, grando lapidationibus reddita est; qua transacta continuo tertiam lapidationem, et postremo ignes ecclesiasticis tectis atque hominibus intulerunt; unum seruorum Dei, qui oberrans occurrere potuit, occiderunt, ceteris partim ubi potuerant latitantibus, partim qua potuerant fugientibus, cum interea contrusus atque coarctatus quodam loco se occultaret episcopus, ubi se ad mortem querentium uoces audiebat sibique increpantium, quod eo non inuento gratis tantum perpetrassent scelus. Gesta sunt hec ab hora ferme decima usque ad noctis partem non minimam. Nemo compescere, nemo subuenire tentauit illorum, quorum esse grauis posset auctoritas, preter  unum peregrinum, per quem et plurimi serui Dei de manibus interficere conantium liberati sunt, et multa extorta predantibus; per quem clarum factum est, quam facile illa uel omnino non fierent, uel cepta desisterent, si ciues, maximeque primates ea fieri perficique uetuissent.

9. Proinde in uniuersa illa ciuitate non innocentes a nocentibus, sed minus nocentes a nocentioribus poteris fortasse discernere. Nam in paruo peccato illi sunt, qui metu deterriti, maximeque ne offenderent eos quos in illo oppido plurimum posse, et inimicos Ecclesie nouerant, opem ferre non ausi sunt: scelerati autem omnes, quibus etsi non facientibus, neque immittentibus, tamen uolentibus ista commissa sunt; sceleratiores, qui commiserunt; sceleratissimi, qui immiserunt. Sed de immissione suspicionem putemus esse non ueritatem, nec ea discutiamus que nisi tormentis eorum per quos inquiruntur, inueniri omnino non possunt. Demus etiam ueniam timori eorum qui potius Deum pro episcopo et seruis eius deprecandum, quam potentes inimicos Ecclesie offendendos esse putauerunt. Quid eos qui restant, nullane censes disciplina cercendos, et proponendum existimas impunitum tam immanis furoris exemplum? Non preterita uindicando pascere iram nostram studemus; sed misericorditer in futurum consulendo satagimus. Habent homines mali, ubi et per christianos non solum mansuete, uerum etiam utiliter salubriterque plectantur. Habent enim quod corpore incolumi uiuunt, habent unde uiuunt, habent unde male uiuunt. Duo prima salua sint, ut quos peniteat, sint; hoc optamus, hoc quantum in nobis est, etiam impensa opera instamus. Tertium uero, si Deus uoluerit, tanquam putre noxiumque resecari, ualde misericorditer puniet. Si autem uel amplius uoluerit, uel ne hoc quidem permiserit, altioris et profecto iustioris consilii ratio penes ipsum est: a nobis curam officiumque oportet impendi, quousque uidere conceditur, deprecantibus eum, ut animum nostrum approbet, quo cunctis uolumus esse consultum, nichilque fieri sinat per nos, quod et nobis et Ecclesie sue non expedire longe melius nouit ipse quam nos.

10. Modo cum apud Calamam essemus, ut nostri in tam graui dolore uel consolarentur afflicti, uel sedarentur accensi, quantum potuimus quod in tempore oportuisse existimauimus, cum Christianis egimus. Deinde etiam ipsos Paganos, mali tanti caput et causam, petentes ut ab eis uideremur, admisimus, ut hac occasione admoneremus eos quid facere deberent, si saperent, non tantum pro remouenda presenti sollicitudine, uerum etiam pro inquirenda salute perpetua. Multa a nobis audierunt, multum etiam ipsi rogauerunt; sed absit ut tales serui simus, quos ab eis rogari delectet, a quibus noster Dominus non rogatur. Unde peruides pro uiuacitate mentis tue, ad hoc esse nitendum seruata mansuetudine, et moderatione christiana, ut aut ceteros deterreamus eorum imitari peruersitatem, aut ceteros optemus eorum imitari correctionem. Damna que illata sunt, uel tolerantur a  Christianis, uel resarciuntur per Christianos. Animarum nos lucra, quibus acquirendis cum periculo etiam sanguinis inhiamus, et in loco illo questuosius prouenire, et aliis locis illo exemplo non impediri desideramus. Dei misericordia nobis prestet de tua salute gaudere.



EPISTOLA XCII [* 1Kb]  . Augustinus Italice uidue, consolans illam super obitu mariti, ac refellens eorum opinionem qui dicebant Deum uideri oculis corporeis.

Domine eximie et merito prestantissime, atque in Christi caritate honorande filie ITALICAE  , AUGUSTINUS episcopus, in Domino salutem.

1. Non solum litteris tuis, uerum etiam ipso referente qui pertulit, comperi multum te flagitare litteras meas, credentem quod ex eis consolationem habere plurimam possis. Tu itaque uideris quid exinde capias, ego tamen eas negare uel differre non debui. Consoletur autem te fides et spes tua, et ipsa caritas que diffunditur in cordibus piorum per Spiritum sanctum , cuius nunc aliquid pro pignore accepimus, ut ipsam plenitudinem desiderare nouerimus. Non enim te desolatam putare debes, cum in interiore homine habeas presentem Christum per fidem in corde tuo; aut sic te contristari oportet, quemadmodum gentes que spem non habent, cum ueracissima promissione speremus nos de hac uita, unde migraturi quosdam nostros migrantes non amisimus, sed premisimus, ad eam uitam esse uenturos, ubi nobis erunt quanto notiores, tanto utique cariores, et sine timore ullius discessionis amabiles.

2. Hic autem etsi coniux tuus, cuius abscessu uidua diceris, tibi notissimus erat, sibi tamen notior erat quam tibi. Et unde hoc, cum tu eius corporalem faciem uideres, quam ipse utique non uidebat, nisi quia notitia nostri certior intus est, ubi nemo scit que sunt hominis, nisi spiritus hominis qui in ipso est : sed cum uenerit Dominus, et illuminauerit abscondita tenebrarum, et manifestauerit cogitationes cordis , tunc nichil latebit proximum in proximo, nec erit quod suis quisque aperiat, abscondat alienis, ubi nullus erit alienus. Lux uero ipsa, qua illuminabuntur hec omnia que modo in cordibus reconduntur, qualis aut quanta sit, quis lingua proferat, quis saltem infirma mente contingat? Profecto lux illa Deus ipse est, quoniam Deus lux est, et tenebre in eo non sunt ulle ; sed lux mentium purgatarum, non istorum corporis oculorum. Erit ergo tunc mens idonea que illam lucem uideat, quod nunc nondum est.

3. Hoc autem oculus uidere corporis neque nunc  potest, neque tunc poterit. Omne quippe quod oculis corporis conspici potest, in loco aliquo sit necesse est, nec ubique sit totum, sed minore sui parte minorem locum occupet, et maiore maiorem. Non ita est Deus inuisibilis et incorruptibilis, qui solus habet immortalitatem, et lucem habitat inaccessibilem; quem nemo hominum uidit nec uidere potest . Per hoc enim uideri ab homine non potest, per quod uidet homo corpore corpora. Nam et si mentibus piorum esset inaccessibilis, non diceretur, Accedite ad eum, et illuminamini ; et si mentibus piorum esset inuisibilis, non diceretur, uidebimus eum sicuti est. Nam perspice totam ipsam in Epistola Ioannis sententiam: Dilectissimi, inquit, filii Dei sumus, et nondum apparuit quid erimus. Scimus quia cum apparuerit similes ei erimus, quoniam uidebimus eum sicuti est . In tantum ergo uidebimus, in quantum similes ei erimus; quia et nunc in tantum non uidemus, in quantum dissimiles sumus. Inde igitur uidebimus, unde similes erimus. Quis autem dementissimus dixerit, corpore nos uel esse, uel futuros esse similes Deo? In interiore igitur homine ista similitudo est; qui renouatur in agnitionem Dei, secundum imaginem eius qui creauit illum . Et tanto efficimur similiores illi, quanto magis in eius cognitione et caritate proficimus; quia etsi exterior homo noster corrumpitur, sed interior renouatur de die in diem : ita sane ut in hac uita quantuscumque prouectus sit, longe absit ab illa perfectione similitudinis, que idonea erit ad uidendum Deum, sicut dicit Apostolus, facie ad faciem . In quibus uerbis certe si corporalem faciem uoluerimus accipere, consequens erit ut etiam Deus talem habeat faciem, et sit aliquod interuallum inter nostram et ipsius, cum eum uidebimus facie ad faciem. Et si interuallum, utique finis, et membrorum habitus terminatus, et cetera absurda dictuque et cogitatu impia, quibus animalis homo, non percipiens que sunt spiritus Dei , fallacissimis uanitatibus luditur.

4. Dicunt enim quidam eorum qui talia garriunt, sicut ad me potuit peruenire, nos Deum uidere nunc mente, tunc corpore; ita ut etiam impios eum pari modo asseuerent esse uisuros. uide quantum in peius profecerint, dum sine limite timoris uel pudoris, hac atque illac uagabunda fertur impunita loquacitas. Antea dicebant, carni sue tantum hoc prestitisse Christum, ut corporeis oculis uideret Deum; deinde addiderunt etiam, omnes sanctos, receptis in resurrectione corporibus, eodem modo Deum esse uisuros; nunc iam istam possibilitatem etiam impiis donauerunt. Donent sane quantum uolunt, et quibus uolunt; nam quis audeat contradicere hominibus de suo donantibus? Qui enim loquitur mendacium, de suo loquitur . Tu autem cum his qui sanam doctrinam tenent, nichil istorum audeas usurpare de tuo: sed cum legis, Beati mundo corde, quoniam ipsi Deum uidebunt , intellige impios non uisuros; neque enim beati et mundi corde sunt impii. Item cum legis, uidemus  nunc per speculum in enigmate, tunc autem facie ad faciem ; intellige inde nos tunc uisuros facie ad faciem, unde uidemus nunc per speculum in enigmate. Hoc autem utrumque interioris hominis munus est, siue cum in ista peregrinatione adhuc per fidem ambulatur, in qua utitur speculo et enigmate, siue in illa patria cum per speciem contemplabitur: pro qua uisione positum est, facie ad faciem.

5. Audiat caro carnalibus ebria cogitationibus: Spiritus est Deus, et ideo qui adorant Deum, in spiritu et ueritate oportet adorare . Si adorare, quanto magis uidere? Quis enim audeat affirmare Dei substantiam corporaliter uideri, cum eam noluerit corporaliter adorari? Sed argute sibi uidentur dicere, et quasi interrogando premere: Potuit Christus carni sue prestare ut oculis corporeis uideret Patrem, an non potuit? ut si non potuisse responderimus, omnipotentie Dei nos derogasse proclament; si autem potuisse concesserimus, argumentationem suam ex nostra responsione concludant. Quanto iam tolerabilius desipiunt, qui carnem asserunt conuersum iri in substantiam Dei, et hoc futuram esse quod Deus est, ut sic eam saltem uidendo Deo faciant idoneam, nunc tanta diuersitate dissimilem. Quam uanitatem credo istos abigere a fide sua, fortasse et ab auribus. Et tamen si interrogatione de hoc similiter urgeantur, possitne Deus hoc, an non efficere possit; utrum eius potestati detrahent, si non posse responderint, an hoc futurum fatebuntur, si posse concesserint? Quomodo ergo exirent de hoc laqueo alieno, sic exeant de suo. Deinde cur solis oculis corporeis Christi hoc donum attributum esse contendunt, non etiam ceteris sensibus? Sonus ergo erit Deus, ut possit etiam auribus percipi? et halitus erit, ut sentiri possit olfactu? et liquor aliquis erit, ut possit et bibi? et moles erit, ut possit et tangi? Non, inquiunt. Quid ergo? an illud potest Deus, et hoc non potest? Si non posse dixerint, cur derogant omnipotentie Dei? si posse et nolle responderint, cur solis oculis fauent, inuident autem ceteris sensibus corporis Christi? An quousque uolunt, desipiunt? Quanto nos melius, qui non eorum insipientie terminos figimus, sed ut desipiant prorsus, nolumus!

6. Multa proferri possunt ad istam dementiam refutandam. Sed si aliquando irruerint auribus tuis, hec interim eis lege, et quid respondeant non pigeat te rescribere ut potes. Ad hoc enim fide corda nostra mundantur, quia nobis fidei merces uisio Dei promittitur. Que si per corporis oculos erit, frustra ad eam percipiendam sanctorum animus exercetur: imo uero tam peruerse sentiens animus non in se exercetur, sed totus in carne est. Ubi enim tenacius habitabit et fixius, nisi unde se Deum uisurum esse presumit? Quod certe quantum malum sit, intelligentie potius dimitto tue, quam longo sermone molior explicare [1 1Kb] . In protectione Domini semper habitet cor tuum, domina eximia et merito prestantissima, atque Christi caritate  honoranda filia. Honorabiles tecum nobisque in Domino dilectissimos filios tuos, debito meritis uestris officio resaluta.



EPISTOLA XCIII [* 1Kb]  . Augustinus uincentii e schismate Rogatiano episcopi Cartennensis epistolam refellens, dicit uisum sibi fuisse aliquando, non ui cum hereticis, sed uerbo Dei et ratione agendum; uerum sententiis aliorum exemplisque superatum mutasse sententiam, et arbitrari leges principum recte implorari aduersus hostes fidei, modo id fiat animo corrigendi, non studio uindicandi: aliaque subiicit permulta contra peruicaciam et anabaptismum Donatistarum.

Dilectissimo fratri uINCENTIO, AUGUSTINUS.



CAPUT PRIMUM.

1. Accepi epistolam, quam tuam esse mihi non incredibile uisum est: attulit enim eam, quem catholicum christianum esse constaret, qui, ut opinor, mihi mentiri non auderet. Sed etsi forte non sunt littere tue, ego ei qui scripsit rescribendum putaui. Nunc me potius quietis esse auidum et petentem, quam tunc cum me adolescentem, uiuo adhuc Rogato cui successisti, apud Carthaginem noueras. Sed Donatiste nimium inquieti sunt, quos per ordinatas a Deo potestates cohiberi atque corrigi mihi non uidetur inutile. Nam de multorum iam correctione gaudemus, qui tam ueraciter unitatem catholicam tenent atque defendunt, et a pristino errore se liberatos esse letantur, ut eos cum magna gratulatione miremur. Qui tamen nescio qua ui consuetudinis, nullo modo mutari in melius cogitarent, nisi hoc terrore perculsi, sollicitam mentem ad considerationem ueritatis intenderent; ne forte si non pro iustitia, sed pro peruersitate et presumptione hominum ipsas temporales molestias, infructuosa et uana tolerantia paterentur, apud Deum postea non inuenirent nisi debitas penas impiorum, qui eius tam lenem admonitionem, et paterna flagella contempserint: ac sic ista cogitatione dociles facti, non in calumniis et fabulis humanis, sed in diuinis Libris promissam per omnes gentes inuenirent Ecclesiam, quam suis oculis reddi conspicerent, in quibus et Christum prenuntiatum, etiam non uisum super celos esse minime dubitarent. Numquidnam ego istorum saluti inuidere debebam, ut collegas meos ab huiusmodi paterna diligentia reuocarem, per quam factum est ut multos uideamus accusare suam pristinam cecitatem? qui cum super celos exaltatum Christum, etiam non uidentes credebant; gloriam tamen eius super omnem terram, etiam uidentes negabant, cum Propheta utrumque una sententia tanta manifestatione complexus sit, dicens: Exaltare super celos, Deus, et super omnem terram gloria tua .

2. Istos ergo atroces quondam inimicos nostros, pacem  et quietem nostram uariis uiolentiarum et insidiarum generibus grauibus grauiter infestantes, si sic contemneremus et toleraremus, ut nichil omnino quod ad eos terrendos ac corrigendos ualere posset, excogitaretur et ageretur a nobis, uere malum pro malo redderemus. Si enim quisquam inimicum suum periculosis febribus phreneticum factum, currere uideret in preceps, nonne tunc potius malum pro malo redderet, si eum sic currere permitteret, quam si corripiendum ligandumque curaret? Et tamen tunc ei molestissimus et aduersissimus uideretur, quando utilissimus et misericordissimus extitisset: sed plane salute reparata tanto uberius ei gratias ageret, quanto sibi eum minus pepercisse sensisset. O si possem tibi ostendere, ex ipsis Circumcellionibus quam multos iam catholicos manifestos habeamus, damnantes suam pristinam uitam, et miserabilem errorem quo se arbitrabantur pro Ecclesia Dei facere quidquid inquieta temeritate faciebant! qui tamen ad hanc sanitatem non perducerentur, nisi legum istarum que tibi displicent, uinculis tanquam phrenetici ligarentur. Quid illud alterum genus morbi grauissimi eorum, qui turbulentam quidem audaciam non habebant, sed quadam uetusta socordia premebantur, dicentes nobis, uerum quidem dicitis, non est quod respondeatur; sed durum est nobis traditionem parentum relinquere: nonne salubriter regula temporalium [1 1Kb] molestiarum excutiendi erant, ut tanquam de somno lethargico emergerent, et in salutem unitatis euigilarent? Quam multi ex ipsis nunc nobiscum gaudentes, pristinum pondus perniciosi sui operis accusant, et fatentur nos sibi molestos esse debuisse, ne tanquam mortifero somno, ita morbo ueternose consuetudinis interirent.

3. At enim quibusdam ista non prosunt. Numquid ideo negligenda est medicina, quia nonnullorum est insanabilis pestilentia? Tu non attendis nisi eos qui ita duri sunt, ut nec istam recipiant disciplinam. De talibus enim scriptum est: Frustra flagellaui filios uestros; disciplinam non receperunt . Puto tamen quia dilectione, non odio flagellati sunt Sed debes etiam tam multos attendere, de quorum salute gaudemus. Si enim terrerentur, et non docerentur, improba quasi dominatio uideretur. Rursus si docerentur et non terrerentur, uetustate consuetudinis obdurati ad capessendam uiam salutis pigrius mouerentur; quandoquidem multi, quos bene nouimus, reddita sibi ratione et manifestata diuinis testimoniis ueritate, respondebant nobis, cupere se in Ecclesie catholice communionem transire, sed uiolentas perditorum hominum inimicitias formidare: quas quidem pro iustitia et pro eterna uita utique contemnere debuerunt; sed talium infirmitas, donec firmi efficiantur, sustinenda est, non desperanda. Nec obliuiscendum quod ipse Dominus adhuc infirmo Petro ait: Non potes me modo sequi; sequeris autem postea . Cum uero terrori utili doctrina salutaris adiungitur, ut non solum tenebras erroris lux ueritatis expellat, uerum etiam male consuetudinis uincula uis timoris abrumpat, de multorum, sicut dixi, salute letamur, benedicentium nobiscum, et gratias agentium Deo quod sua pollicitatione completa, qua reges terre Christo seruituros esse promisit, sic curauit morbidos, sic sanauit infirmos.



CAPUT II.

4. Non omnis qui parcit, amicus est; nec omnis qui uerberat, inimicus. Meliora sunt uulnera amici, quam uoluntaria oscula inimici . Melius est cum seueritate diligere, quam cum lenitate decipere. Utilius esurienti panis tollitur, si de cibo securus iustitiam negligat, quam esurienti panis frangitur, ut iniustitie seductus acquiescat. Et qui phreneticum ligat, et qui lethargicum excitat, ambobus molestus, ambos amat. Quis nos potest amplius amare, quam Deus? Et tamen nos non solum docere suauiter, uerum etiam salubriter terrere non cessat. Fomentis lenibus quibus consolatur, sepe etiam mordacissimum medicamentum tribulationis adiungens, exercet fame Patriarchas etiam pios et religiosos , populum contumacem penis grauioribus agitat, non aufert ab Apostolo stimulum carnis tertio rogatus, ut uirtutem in infirmitate perficiat . Diligamus etiam inimicos nostros, quia hoc iustum est, et hoc precipit Deus, ut simus filii Patris nostri qui in celis est, qui facit solem suum oriri super bonos et malos, et pluit super iustos et iniustos . Sed sicut ista dona eius laudamus, ita etiam flagella eius in eos quos diligit, cogitemus.

5. Putas neminem debere cogi ad iustitiam, cum legas patremfamilias dixisse seruis, Quoscumque inueneritis cogite intrare ; cum legas etiam ipsum primo Saulum, postea Paulum, ad cognoscendam et tenendam ueritatem, magna uiolentia Christi cogentis esse compulsum : nisi forte cariorem putas hominibus esse pecuniam, uel qualemlibet possessionem, quam lucem istam, que oculis carpitur. Hanc ille celesti prostratus uoce subito amissam non recuperauit, nisi cum sancte incorporaretur Ecclesie. Et putas nullam uim adhibendam esse homini, ut ab erroris pernicie liberetur; cum ipsum Deum, quo nemo nos utilius diligit, certissimis exemplis hoc facere uideas, et Christum audias dicentem, Nemo uenit ad me, nisi quem Pater attraxerit , quod fit in cordibus omnium qui se ad eum diuine iracundie timore conuertunt; et noueris aliquando furem auertendis pecoribus pabulum spargere, et aliquando pastorem flagello ad gregem pecora errantia reuocare!

6. Nonne contumacem ancillam data sibi potestate, Sara potius affligebat? Et utique non eam, quam superius beneficio suo matrem fecerat, crudeliter oderat; sed in ea superbiam salubriter edomabat . Non autem ignoras, quod iste due mulieres Sara et Agar, et duo filii earum Isaac et Ismel, pro spiritualibus et carnalibus figurentur. Et cum legamus  ancillam et filium eius a Sara passos graues molestias, Paulus tamen apostolus dicit quod ab Ismele persecutionem sit passus Isaac: Sed sicut tunc, inquit, ille qui erat secundum carnem, persequebatur eum qui erat secundum spiritum, ita et nunc , ut qui possunt, intelligant magis Ecclesiam catholicam persecutionem pati superbia et impietate carnalium, quos temporalibus molestiis atque terroribus emendare conatur. Quidquid ergo facit uera et legitima mater, etiamsi asperum amarumque sentiatur, non malum pro malo reddit; sed bonum discipline, expellendo malum iniquitatis, apponit, non odio nocendi, sed dilectione sanandi. Cum boni et mali eadem faciunt, eademque patiuntur, non factis et penis, sed causis utique discernendi sunt. Pharao populum Dei duris laboribus atterebat ; Moyses eumdem populum impie agentem duris cercitionibus affligebat : similia fecerunt, sed non similiter prodesse uoluerunt; ille dominatione inflatus, iste dilectione [1 1Kb] inflammatus est. Iezabel occidit Prophetas; Elias occidit pseudoprophetas : puto quod diuersa sint merita facientium, diuersa passorum.

7. Aspice etiam tempora Noui Testamenti, quando iam ipsa mansuetudo caritatis non solum in corde erat seruanda, uerum etiam in luce monstranda; quando Petri gladius in uaginam reuocatur a Christo, et ostenditur non debuisse de uagina eximi nec pro Christo . Legimus tamen non solum, quod ceciderunt Iudei Paulum apostolum, uerum etiam quod ceciderunt et Greci pro Paulo apostolo Sosthenem Iudeum : nonne similitudo facti quasi utrosque coniungit, et tamen eos cause dissimilitudo discernit? Nempe Deus proprio Filio non pepercit, sed pro nobis omnibus tradidit illum : nempe de Filio ipso dicitur, Qui me dilexit, et tradidit semetipsum pro me : nempe et de Iuda dicitur quod introierit in eum satanas, ut traderet Christum . Cum ergo et Pater tradiderit Filium suum, et ipse Christus corpus suum, et Iudas Dominum suum, cur in hac traditione Deus est pius, et homo reus, nisi quia in re una quam fecerunt, causa non una est ob quam fecerunt? Tres cruces in loco uno erant; in una, latro liberandus; in alia, latro damnandus; in media, Christus alterum liberaturus, alterum damnaturus: quid similius istis crucibus? quid dissimilius istis pendentibus? Traditus est Paulus includendus et colligandus , sed quolibet custode carceris peior est utique satanas; cui tamen ipse Paulus tradidit hominem in interitum carnis, ut spiritus saluus sit in die Domini Iesu . Et hic quid dicimus? Ecce mitiori tradidit crudelis traditor, crudeliori tradidit misericors traditor. Discamus, frater, in similitudine operum discernere animos operantium, nec clausis oculis calumniemur, et beneuolos pro nocentibus accusemus. Item cum ait idem Apostolus  tradidisse se quosdam satane, ut discerent non blasphemare , malum pro malo reddidit, an potius malos etiam per malum emendare, bonum opus esse iudicauit [1 1Kb] ?

8. Si semper esset laudabile persecutionem pati, sufficeret Domino dicere, Beati qui persecutionem patiuntur; nec adderet, propter iustitiam . Item si semper esset culpabile persecutionem facere, non scriptum esset in sanctis Libris: Detrahentem proximo suo occulte, hunc persequebar . Aliquando ergo et qui eam patitur, iniustus est, et qui eam facit, iustus est. Sed plane semper, et mali persecuti sunt bonos, et boni persecuti sunt malos: illi nocendo per iniustitiam, illi consulendo per disciplinam; illi immaniter, illi temperanter; illi seruientes cupiditati, illi caritati. Nam qui trucidat, non considerat quemadmodum laniet; qui autem curat, considerat quemadmodum secet: ille enim persequitur sanitatem, ille putredinem. Occiderunt impii Prophetas, occiderunt impios et Prophete. Flagellauerunt Iudei Christum, Iudeos flagellauit et Christus. Traditi sunt Apostoli ab hominibus potestati humane, tradiderunt et Apostoli homines potestati satane. In his omnibus quid attenditur, nisi quis eorum pro ueritate, quis pro iniquitate, quis nocendi causa, quis emendandi?



CAPUT III.

9. Non inuenitur exemplum in euangelicis et apostolicis Litteris, aliquid petitum a regibus terre pro Ecclesia, contra inimicos Ecclesie. Quis negat non inueniri? Sed nondum implebatur illa prophetia: Et nunc, reges, intelligite, erudimini qui iudicatis terram; seruite Domino in timore. Adhuc enim illud implebatur, quod in eodem psalmo paulo superius dicitur: Quare fremuerunt gentes, et populi meditati sunt inania? Astiterunt reges terre, et principes conuenerunt in unum, aduersus Dominum, et aduersus Christum eius . uerumtamen si facta preterita in propheticis libris figure fuerunt futurorum, in rege illo qui appellabatur Nabuchodonosor, utrumque tempus figuratum est, et quod sub Apostolis habuit, et quod nunc habet Ecclesia. Temporibus itaque Apostolorum et martyrum illud implebatur quod figuratum est, quando rex memoratus pios et iustos cogebat adorare simulacrum, et recusantes in flammam mittebat. Nunc autem illud impletur quod paulo post in eodem rege figuratum est, cum conuersus ad honorandum Deum uerum, decreuit in regno suo ut quicumque blasphemaret Deum Sidrac, Misac, et Abdenago, penis debitis subiaceret . Prius ergo tempus illius regis significabat priora tempora regum infidelium, quos passi sunt Christiani pro impiis; posterius uero tempus illius regis significauit tempora posteriorum regum iam fidelium, quos patiuntur impii pro Christianis.

10. Sed plane in eis qui sub nomine Christi errant seducti a peruersis, ne forte oues Christi sint errantes, et ad gregem taliter reuocande sint, temperata  seueritas et magis mansuetudo seruatur, ut cercitione exsiliorum atque damnorum, admoneantur considerare quid et quare patiantur, et discant preponere rumoribus et calumniis hominum Scripturas quas legunt. Quis enim nostrum, quis uestrum non laudat leges ab imperatoribus datas aduersus sacrificia Paganorum? Et certe longe ibi pena seuerior constituta est; illius quippe impietatis capitale supplicium est. De uobis autem corripiendis atque cercendis habita ratio est, quo potius admoneremini ab errore discedere, quam pro scelere puniremini. Potest enim fortasse etiam de uobis dici quod ait Apostolus de Iudeis: Testimonium illis perhibeo quia zelum Dei habent, sed non secundum scientiam. Ignorantes enim Dei iustitiam et suam uolentes constituere, iustitie Dei non sunt subiecti . Quid enim aliud et uos quam uestram iustitiam uultis constituere, quando non dicitis iustificari nisi eos qui a uobis potuerint baptizari? In hac ergo apostolica sententia quam de Iudeis protulit, hoc distatis a Iudeis, quod uos habetis Sacramenta christiana, quibus illi adhuc carent. Ceterum ad hoc quod ait, Ignorantes Dei iustitiam, et suam uolentes constituere, et quod zelum Dei habent, sed non secundum scientiam, pares estis omnino, exceptis duntaxat illis, quicumque in uobis sunt scientes quid uerum sit, et pro animositate sue peruersitatis, contra ueritatem etiam sibi notissimam dimicantes. Horum quippe impietas, etiam idololatriam forsitan superat [1 1Kb] . Sed quia non facile conuinci possunt , omnes tanquam a nobis minus alieni [2 1Kb] , leniori seueritate cercemini. Et hoc quidem, uel de omnibus hereticis, qui christianis Sacramentis imbuuntur, et a Christi ueritate siue unitate dissentiunt, uel Donatistis omnibus dixerim.

11. Quod autem ad uos attinet, qui non solum cum illis communiter Donatiste a Donato, uerum etiam proprie Rogatiste a Rogato appellamini, mitiores quidem esse uidemini, quia cum Circumcellionum immanissimis gregibus non seuitis; sed nulla bestia, si neminem uulneret, propterea mansueta dicitur, quia dentes et ungues non habet. Seuire uos nolle dicitis; ego non posse arbitror. Ita enim estis numero exigui, ut mouere uos contra aduersarias uobis multitudines non audeatis, etsi cupiatis. Sed ponamus uos etiam nolle quod non ualetis; ponamus uos euangelicam sententiam qua scriptum est, Si quis tibi uoluerit tunicam tollere et iudicio tecum contendere, dimitte illi et pallium , sic intelligere, sic tenere, ut persequentibus uos non solum nulla iniuria, uerum etiam nullo iure resistendum putetis; hunc certe intellectum Rogatus auctor uester, aut non habuit, aut non impleuit, qui de nescio quibus rebus, ut dicitis uestris, acerrima perseuerantia, etiam forensi disceptatione conflixit. Cui si diceretur, Quis unquam Apostolorum in causa fidei, res suas iudicio publico defendit?  sicut tu in epistola tua posuisti, Quis unquam Apostolorum in causa fidei res alienas inuasit? nullum quidem in diuinis Litteris huius facti reperiret exemplum; sed tamen forte inueniret aliquam ueram defensionem, si ueram Ecclesiam retineret, et non sub Ecclesie uere nomine impudenter aliquid possideret.



CAPUT Iu.

12. Quod autem pertinet ad terrenarum potestatum iussa, contra schismaticos aut hereticos uel impetranda uel exserenda, illi quidem a quibus uos separastis acerrimi fuerunt, et contra uos, quantum audire potuimus; et contra Maximianistas, quod Gestorum etiam certis documentis probamus: sed tamen nondum ab eis separati eratis  , quando Iuliano imperatori in sua petitione dixerunt, quod apud eum sola iustitia locum haberet; quem certe apostatam nouerant, et idololatriis deditum sic uidebant, ut aut iustitiam esse idololatriam faterentur, aut se scelerate mentitos negare non possent, ut apud eum dicerent solam locum habere iustitiam, apud quem magnum locum cernerent habere idololatriam. Sed fuerit error in uerbo, de facto ipso quid dicis? Si nichil iustum ab imperatore petendum est, cur a Iuliano petitum est quod iustum putatum est [1 1Kb] ?

13. An hoc petendum est, ut sua quisque recuperet, non ut aliquem, quo ab imperatore cerceatur, accuset? Interim et in suarum rerum recipiendarum repetitione ab apostolicis exemplis receditur, quia hoc fecisse nemo inuenitur illorum. Sed tamen cum maiores uestri ipsum Cecilianum tunc Ecclesie Carthaginensis episcopum, cui tanquam criminoso communicare noluerunt, apud principem Constantinum per Anulinum proconsulem accusauerunt; non res suas amissas repetiuerunt, sed innocentem, sicut existimamus et sicut ipse iudiciorum exitus docuit, calumniose appetiuerunt: quo quid sceleratius ab eis fieri potuit? Si autem, sicut falso arbitramini, uere criminosum iudicandum terrenis potestatibus tradiderunt, quid nobis obiicitis quod uestrorum presumptio primitus fecit? quod eos non argueremus quia fecerunt, si non animo inuido et noxio, sed emendandi et corrigendi uoluntate fecissent. uos autem indubitanter arguimus, quibus crimen uidetur de inimicis communionis nostre christiano imperatori aliquid conqueri, cum libellus a maioribus uestris Anulino proconsuli datus, et Constantino imperatori mittendus, ita suprascriptus sit: Libellus Ecclesie catholice, criminum Ceciliani, traditus a parte Maiorini  . Illos autem magis hinc arguimus, quia cum apud Imperatorem ultro Cecilianum accusassent [2 1Kb] , quem primo utique  apud collegas transmarinos conuincere debuerunt, ipso Imperatore longe ordinatius agente, ut episcoporum causam ad se delatam, ad episcopos mitteret, nec uicti pacem cum fratribus habere uoluerunt: sed rursus ad eumdem imperatorem uenerunt; rursus non Cecilianum tantum, uerum etiam datos sibi episcopos iudices, apud terrenum regem accusauerunt; rursus ab alio episcopali iudicio ad eumdem imperatorem appellauerunt. Nec eo ipso inter partes cognoscente atque iudicante, uel ueritati uel paci cedendum esse duxerunt.

14. Quid autem aliud statueret Constantinus aduersus Cecilianum et socios eius, si essent uestris maioribus accusantibus uicti, quam quod statuit in eos ipsos, qui cum ultro accusassent, nec ea que intendebant probare potuissent, noluerunt [1 1Kb] ueritati consentire, nec uicti? Ille quippe imperator primus constituit in hac causa, ut res conuictorum, et unitati peruicaciter resistentium, fisco uindicarentur. Sed uidelicet si uestris maioribus accusantibus atque superantibus, contra communionem Ceciliani imperator tale aliquid decreuisset, prouisores Ecclesie, defensores pacis et unitatis nominari uelletis. Cum uero in eos qui ultro accusantes nichil probare potuerunt, nec oblato sibi gremio pacis quo correcti exciperentur, consentire uoluerunt, ab imperatoribus talia decernuntur, indignum facinus clamitatur; neminem ad unitatem esse cogendum, malum pro malo reddendum nemini esse contenditur. Quid est aliud quam id quod de uobis quidam scripsit: Quod uolumus sanctum est  . Et nunc non erat magnum neque difficile considerare atque cogitare Constantini iudicium atque sententiam contra uos uigere, que uestris maioribus Cecilianum apud Imperatorem toties accusantibus, et non conuincentibus, aduersus uos promulgata est; eamque necessario sequi ceteros imperatores, maxime catholicos christianos, quoties de uobis aliquid agere uestre obstinationis necessitas cogit.

15. Facile erat ista cogitare, ut uobis ipsis aliquando diceretis: Si Cecilianus uel innocens fuit, uel nocens conuinci non potuit, quid in hoc negotio tam longe lateque diffusa societas christiana peccauit? cur orbi christiano non licuit ignorare quod non potuerunt, qui accusauerant, demonstrare? cur illi quos Christus in agro suo, id est in hoc mundo, seminauit, et inter zizania crescere usque ad messem precepit ; cur tot millia fidelium in omnibus gentibus, quorum multitudinem stellis celi et arene maris Dominus comparauit, quos in semine Abrahe benedicendos promisit  et reddidit, propterea negantur esse christiani, quia in hac causa in qua discutienda non interfuerunt, iudicibus potius suo periculo iudicantibus, quam uictis litigatoribus credere maluerunt? Certe nullius crimen maculat nescientem. Quomodo fideles toto orbe diffusi, crimen traditorum cognoscere poterant, quod accusatores  etiamsi nouerant, tamen eis ostendere non ualebant? Hos ergo ab hoc crimine innocentes esse, nempe ipsa ignorantia facillime ostendit. Cur ergo innocentes falsis criminibus accusantur, quia crimina aliena seu falsa seu uera nescierunt? Quis locus innocentie reseruatur, si crimen est proprium, nescire crimen alienum? Porro si tot gentium populos ipsa ignorantia, sicut dictum est, innocentes ostendit, quam magnum crimen est ab istorum innocentium communione separari? Nam et facta nocentium que innocentibus demonstrari, uel ab innocentibus credi non possunt, non inquinant quemquam, si propter innocentium consortium etiam cognita sustinentur. Non enim propter malos boni deserendi, sed propter bonos mali tolerandi sunt: sicut tolerauerunt Prophete, contra quos tanta dicebant, nec communionem sacramentorum illius populi relinquebant; sicut ipse Dominus nocentem Iudam usque ad condignum eius exitum tolerauit, et eum sacram cenam cum innocentibus communicare permisit; sicut tolerarunt Apostoli eos qui per inuidiam, quod ipsius diaboli uitium est, Christum annuntiabant ; sicut tolerauit Cyprianus collegarum auaritiam, quam secundum Apostolum appellat idololatriam  Postremo quidquid tunc inter illos episcopos gestum est, etiamsi forte ab aliquibus eorum sciebatur, si non sit acceptio personarum nunc ab omnibus ignoratur. Cur ergo non [1 1Kb] ab omnibus pax amatur? Hec facillime cogitare possetis, aut fortasse etiam cogitatis. Sed melius erat ut amaretis possessiones terrenas, quas timendo perdere cognite ueritati consentiretis, quam ut amaretis uanissimam hominum gloriam, quam uos putatis perdere, si cognite ueritati consenseritis.



CAPUT u.

16. uides itaque iam, ut opinor, non esse considerandum quod quisque cogitur, sed quale sit illud quo cogitur, utrum bonum an malum: non quo quisque bonus possit esse inuitus; sed timendo quod non uult pati, uel relinquit impedientem animositatem, uel ignoratam compellitur cognoscere ueritatem, ut timens uel respuat falsum de quo contendebat, uel querat uerum quod nesciebat, et uolens teneat iam quod nolebat. Superfluo hoc fortasse diceretur quibuslibet uerbis, si non tam multis ostenderetur exemplis. Non illos aut illos homines, sed multas ciuitates uidemus fuisse donatistas, nunc esse catholicas, detestari uehementer diabolicam separationem, diligere ardenter unitatem: que tamen timoris huius qui tibi displicet occasionibus, catholice facte sunt per leges imperatorum, a Constantino apud quem primum uestri ultro Cecilianum accusauerunt, usque ad presentes imperatores, qui iudicium illius quem uestri elegerunt, quem iudicibus episcopis pretulerunt, iustissime contra uos custodiendum esse decernunt.

17. His ergo exemplis a collegis meis mihi propositis cessi. Nam mea primitus sententia non erat, nisi neminem ad unitatem Christi esse cogendum; uerbo esse agendum, disputatione pugnandum, ratione uincendum,  ne fictos catholicos haberemus, quos apertos hereticos noueramus. Sed hec opinio mea, non contradicentium uerbis, sed demonstrantium superabatur exemplis. Nam primo mihi opponebatur ciuitas mea, que cum tota esset in parte Donati, ad unitatem catholicam timore legum imperialium conuersa est; quam nunc uidemus ita huius uestre animositatis perniciem detestari, ut in ea nunquam fuisse credatur. Ita alie multe, que mihi nominatim commemorabantur, ut ipsis rebus agnoscerem etiam in hac causa recte intelligi posse quod scriptum est: Da sapienti occasionem, et sapientior erit . Quam multi enim, quod certo scimus, iam uolebant esse catholici, manifestissima ueritate commoti, et offensionem suorum reuerendo, quotidie differebant! Quam multos non ueritas, in qua nunquam presumpsistis, sed obdurate consuetudinis graue uinculum colligabat, ut in eis compleretur diuina illa sententia: uerbis non emendabitur seruus durus; si enim et intellexerit, non obediet ! Quam multi propterea putabant ueram Ecclesiam esse partem Donati, quia eos ad cognoscendam catholicam ueritatem securitas torpidos, fastidiosos, pigrosque faciebat! Quam multis aditum intrandi obserabant rumores maledicorum, qui nescio quid aliud nos in altare Dei ponere iactitabant! Quam multi nichil interesse credentes in qua quisque parte christianus sit, ideo permanebant in parte Donati, quia ibi nati erant, et eos inde discedere atque ad Catholicam nemo transire cogebat!

18. His omnibus harum legum terror, quibus promulgandis reges seruiunt Domino in timore, ita profuit, ut nunc alii dicant: Iam hoc uolebamus; sed Deo gratias, qui nobis occasionem prebuit iamiamque faciendi, et dilationum morulas amputauit. Alii dicant: Hoc esse uerum iam sciebamus; sed nescio qua consuetudine tenebamur: gratias Domino, qui uincula nostra disrupit, et nos ad pacis uinculum transtulit. Alii dicant: Nesciebamus hic esse ueritatem, nec eam discere uolebamus; sed nos ad eam cognoscendam metus fecit intentos, quo timuimus ne forte sine ullis rerum eternarum lucris damno rerum temporalium feriremur: gratias Domino, qui negligentiam nostram stimulo terroris excussit, ut saltem solliciti quereremus quod securi nunquam nosse curauimus. Alii dicant: Nos falsis rumoribus terrebamur intrare, quos falsos esse nesciremus, si non intraremus; nec intraremus, nisi cogeremur: gratias Domino, qui trepidationem nostram flagello abstulit, expertos docuit quam uana et inania de Ecclesia sua mendax fama iactauerit; hinc iam credimus et illa falsa esse, que auctores huius heresis criminati sunt, quando posteri eorum tam falsa et peiora finxerunt. Alii dicant: Putabamus quidem nichil interesse ubi fidem Christi teneremus; sed gratias Domino, qui nos a diuisione collegit, et hoc uni Deo congruere, ut in unitate colatur, ostendit.

19. His ergo dominicis lucris impediendis, ad contradicendum me opponerem collegis meis, ne in montibus et collibus uestris, id est in tumoribus superbie  uestre, Christi oues errantes in pacis ouile colligerentur, ubi est unus grex et unus pastor ? Ita sane huic prouisioni contradicere debui, ne res quas dicitis uestras perderetis, et securi Christum proscriberetis: ut iure Romano testamenta conderetis, et iure diuino patribus conditum Testamentum, ubi scriptum est, In semine tuo benedicentur omnes gentes , calumniosis criminationibus rumperetis: ut in emptionibus et uenditionibus liberos contractus haberetis, et uobis diuidere quod Christus emit uenditus auderetis: ut quod quisque uestrum cuiquam donasset, ualeret, et quod donauit Deus deorum, a solis ortu usque ad occasum uocatis  filiis non ualeret: ut de terra corporis uestri in exsilium non mitteremini, et de regno sanguinis sui, a mari usque ad mare, et a flumine usque ad terminos orbis terre  Christum exsulem facere conaremini? imo uero seruiant reges terre Christo, etiam leges ferendo pro Christo. Maiores uestri Cecilianum et socios eius regibus terre puniendos falsis criminibus obiecerunt; conuertantur leones ad comminuenda ossa calumniantium, nec Daniel ipse intercedat, innocens comprobatus, et de lacu quo illi pereunt liberatus : qui enim parat proximo suo foueam, ipse iustius cadet in eam .



CAPUT uI.

20. Eripe te, frater, dum in hac carne uiuis, ab ira que uentura est pertinacibus et superbis. Terror temporalium potestatum, quando ueritatem oppugnat, iustis fortibus gloriosa probatio est, infirmis periculosa tentatio: quando autem ueritatem predicat, errantibus [1 1Kb] cordatis utilis admonitio est, et insensa is inutilis afflictio. Non est tamen potestas nisi a Deo; qui autem resistit potestati, Dei ordinationi resistit: principes enim non sunt timori bono operi, sed malo. uis autem non timere potestatem? Bonum fac, et habebis laudem ex illa . Siue enim potestas ueritati fauens aliquem corrigat, laudem habet ex illa qui fuerit emendatus; siue inimica ueritati in aliquem seuiat, laudem habet ex illa qui uictor fuerit coronatus. Tu autem non bonum facis, ut timere non debeas potestatem: nisi forte bonum est sedere, et non aduersus fratrem detrahere , sed aduersus fratres omnes in omnibus gentibus constitutos, quibus testimonium perhibent Prophete, Christus, Apostoli, cum legitur, In semine tuo benedicentur omnes gentes ; cum legitur, Ab ortu solis usque ad occasum sucrificium mundum offertur nomini meo; quoniam glorificatum est nomen meum in gentibus, dicit Dominus ; audi, dicit Dominus; non, dicit Donatus, aut Rogatus, aut uincentius, aut Hilarius, aut Ambrosius, aut Augustinus; sed, dicit Dominus: cum legitur, Et benedicentur in eo omnes tribus terre, omnes gentes magnificabunt cum. Benedictus Dominus Deus Isrel, qui facit mirabilia solus; et benedictum nomen glorie eius in eternum, et in seculum seculi: et replebitur gloria eius  omnis terra; fiat, fiat . Et tu sedes Cartennis, et cum decem Rogatistis, qui remansistis, dicis: Non fiat, non fiat.

21. Audis loqui Euangelium: Oportebat impleri omnia que scripta sunt in Lege, et Prophetis, et Psalmis de me. Tunc aperuit illis sensum, ut intelligerent Scripturas, et dixit eis: Quoniam sic scriptum est, et sic oportebat pati Christum, et resurgere a mortuis tertia die, et predicari in nomine eius penitentiam et remissionem peccatorum per omnes gentes, incipientibus ab Ierusalem . Legis etiam Actus Apostolorum, quemadmodum hoc Euangelium ceperit ab Ierusalem, ubi primo illos centum uiginti Spiritus sanctus impleuit, atque inde in Iudeam atque Samariam, et in omnes gentes exierit, sicut eis dixerat ascensurus in celum, Eritis mihi testes in Ierusalem, et in tota Iudea et Samaria, et usque in fines terre : quia in omnem terram exiuit sonus eorum, et in fines orbis terre uerba eorum . Et tu contradicis diuinis testimoniis tanta firmitate roboratis, tanta luce manifestatis, et ad istam proscriptionem Christi hereditatem perducere conaris, ut cum in eius nomine, sicut dixit, predicetur penitentia in omnibus gentibus, quisquis hac fuerit predicatione commotus, in qualibet parte orbis terrarum, nisi quesierit et inuenerit latentem in Mauritania Cesariensi Cartennensem uincentium, aut aliquem ex eius nouem aut decem consortibus, dimitti ei peccata non possint. Quid non audeat typhus morticine pellicule? quo non se precipitet presumptio carnis et sanguinis? Hoccine est bonum opus tuum, propter quod non timeas potestatem? Tantum scandalum ponis aduersus filium matris tue , paruulum scilicet et infirmum, propter quem Christus est mortuus , nondum cibo paterno idoneum, sed adhuc materno lacte nutriendum : et Hilarii libros mihi opponis, uti neges Ecclesiam crescentem in omnibus gentibus usque in finem seculi, quam Deus contra incredulitatem uestram cum iuratione promisit! Et cum essetis infelicissimi, si tunc quando promittebatur resisteretis, nunc etiam cum redditur contradicitis.



CAPUT uII.

22. Sed historicus doctus magnum aliquid inuenisti, quod contra Dei testimonia proferendum putares. Dicis enim, Quantum ad totius mundi pertinet partes, modica pars est in compensatione totius mundi, in qua fides christiana nominatur: nec uis attendere, aut te nosse dissimulas, in quam multas iam barbaras nationes tam paruo tempore uenerit Euangelium, ut nec inimici Christi dubitare iam possint breui tempore futurum, quod Discipulis respondit de seculi fine querentibus, Et predicabitur hoc Euangelium in uniuerso orbe, in testimonium omnibus gentibus; et tunc ueniet finis . In hoc et clama et contende, quantum potes, etiamsi apud Persas et Indos Euangelium predicetur, ubi quidem iam diu predicatur, nisi quisquis hoc audierit, Cartennas uenerit, uel in uiciniam Cartennensium, mundari omnino a delictis suis non poterit. Itane si carueris  ista uoce, rideri te metuis; et cum ea non careas, fleri te non uis?

23. Acutum autem aliquid tibi uideris dicere, cum Catholice nomen non ex totius orbis communione interpretaris, sed ex obseruatione preceptorum omnium diuinorum, atque omnium Sacramentorum: quasi nos, etiamsi forte hinc sit appellata Catholica, quod totum ueraciter teneat, cuius ueritatis nonnulle particule etiam in diuersis inueniuntur heresibus, huius nominis testimonio nitamur ad demonstrandum Ecclesiam in omnibus gentibus, et non promissis Dei et tam multis tamque manifestis oraculis ipsius ueritatis. Sed nempe hoc est totum quod nobis persuadere conaris, solos remansisse Rogatistas, qui catholici recte appellandi sint, ex obseruatione preceptorum omnium diuinorum atque omnium Sacramentorum; et uos esse solos, in quibus inueniat fidem cum uenerit Filius hominis . Da ueniam, non credimus. Licet enim et hoc audeas forsitan dicere, ut in uobis possit inueniri fides, quam se in terra non inuenturum Dominus dixit, non uos in terra, sed in celo esse deputandos: nos tamen Apostolus ita cautos reddidit, ut etiam Angelum de celo nobis aliud euangelizantem, preterquam quod accepimus, anathema debere esse preceperit . Quomodo autem confidimus ex diuinis Litteris accepisse nos Christum manifestum, si non inde accepimus et Ecclesiam manifestam? Quaslibet quisque ansas et uncos aduersus simplicitatem ueritatis intexat, quaslibet nebulas callide falsitatis offundat, sicut anathema erit, qui annuntiauerit Christum neque passum esse, neque tertia die resurrexisse; quoniam in ueritate euangelica accepimus, Oportebat Christum pati, et resurgere a mortuis tertia die : sic erit anathema quisquis annuntiauerit Ecclesiam preter communionem omnium gentium; quia eadem ueritate consequenter accepimus, et predicari in nomine eius penitentiam et remissionem peccatorum per omnes gentes, incipientibus ab Ierusalem, et inconcusse tenere debemus quisquis uobis annuntiauerit preterquam quod accepistis, anathema sit .



CAPUT uIII.

24. Si autem uniuersos Donatistas non audimus se pro Ecclesia Christi supponentes [1 1Kb] , quia nullum pro se testimonium de diuinis Libris proferunt quo id doceant, quanto minus, rogo te, Rogatistas audire debemus, qui nec illud pro se interpretari conabuntur quod scriptum est: Ubi pascis, ubi cubas in meridie ? Si enim hoc loco Scripturarum meridies Africa intelligenda est in parte Donati, quod sub celi feruentiori plaga est, omnes uos Maximianiste superabunt, quorum schisma in Byzantio et in Tripolio exarsit. Sed confligant cum eis Arzuges, et hoc magis ad se pertinere contendant: Mauritania tamen Cesariensis, occidentali quam meridiane parti uicinior, quando nec Africam se uult dici, quomodo de meridie gloriabitur, non dico aduersus orbem terrarum, sed aduersus ipsam partem Donati, unde pars Rogati, breuissimum frustum do  frusto maiore precisum est? Quis autem non impudentissime nitatur aliquid in allegoria positum pro se interpretari, nisi habeat et manifesta testimonia, quorum lumine illustrentur obscura?

25. Quod autem omnibus Donatistis dicere solemus, quanto uobis fortius dicimus: Si possunt, quod fieri non potest, aliqui habere causam iustam, qua communionem suam separent a communione orbis terrarum, eamque appellent Ecclesiam Christi, quod se iuste ab omnium gentium communione separauerint; unde scitis in christiana societate, tam longe lateque diffusa, ne forte antequam uos separaretis, iam se aliqui iusta causa separauerant in longinquissimis terris, unde ad uos eorum iustitie fama non potuerit peruenire? Quomodo in uobis potest esse Ecclesia, potius quam in illis qui se priores forte separauerunt? Ita fit ut cum hoc nescitis, incerti uobismetipsis sitis: quod necesse est contingat omnibus qui pro sua societate utuntur testimonio non diuino, sed suo. Neque enim potestis dicere, Si hoc contigisset, nos latere non posset, cum in Africa ipsa, quot iam partes facte sint ex parte Donati, si interrogemini, non dicatis: presertim quia tanto sibi uidentur qui hoc faciunt iustiores, quanto fuerint pauciores; et utique tanto sunt latentiores. Ac per hoc incerti estis, ne forte aliqui pauci iusti, et ideo minime noti, alicubi longe contra Africe meridiem, antequam pars Donati iustitiam suam a ceterorum hominum iniquitate secerneret, se primitus causa equissima separauerint in latere aquilonis, et ipsa sit potius Ecclesia Dei tanquam Sion spiritualis, que uos omnes iusta separatione preuenit, multoque presumptius oro se interpretetur, quod scriptum est, Mons Sion, latera aquilonis, ciuitas regis magni , quam pro se interpretatur pars Donati, Ubi pascis, ubi cubas in meridie .

26. Et tamen uereris ne, cum imperialibus legibus ad unitatem cogimini, nomen Dei a Iudeis et Paganis diutius blasphemetur: quasi nesciant Iudei quemadmodum primus populus Isrel etiam bello delere uoluerit duas illas tribus et dimidiam, que ultra Iordanem terras acceperant, quando eas putauerunt se ab unitate sui populi separasse . Pagani uero magis nos blasphemare possunt de legibus quas contra idolorum cultores christiani imperatores tulerunt; et tamen ex eis multi correcti, et ad Deum uiuum uerumque conuersi sunt, et quotidie conuertuntur. Sed plane et Iudei et Pagani, si tam paucos putarent esse Christianos, quam pauci uos estis, qui solos uos Christianos esse perhibetis, nec blasphemare nos dignarentur, sed nunquam ridere cessarent. Non timetis ne uobis dicant Iudei: Ubi est quod Paulus uester Ecclesiam uestram intelligit, ubi dictum est, Letare sterilis, que non paris, erumpe et exclama, que non parturis; quoniam multi filii deserte, magis quam eius que habet uirum , preponens multitudinem Christianorum multitudini Iudeorum, si Christi Ecclesia est paucitas uestra? Hoccine illis dicturi estis, Ideo magis iusti sumus, quia pauci  sumus; nec attenditis eos responsuros, Quotlibet [1 1Kb] uos esse dicatis, non tamen estis illi de quibus dictum est, Multi filii deserte, si tam exigui numero remansistis?

27. Hic tu oppositurus es exemplum iusti illius in diluuio, qui cum domo sua solus liberari dignus inuentus est. uides ergo quam longe sis adhuc a iustitia? Prorsus donec ad septem remaneas, quibus tu sis octauus, iustum te esse non dicimus; si tamen non istam iustitiam, sicut dicebam, preripuit aliquis ante partem Donati, et cum suis septem iusta aliqua causa commotus, se longe alibi separauit, et a mundi huius diluuio liberauit. Quod cum ignoretis an factum sit, atque ita uobis inauditum, sicut multis populis Christianorum in longinquis terris constitutorum nomen Donati inauditum est, incerti estis ubi sit Ecclesia. Ibi enim erit, ubi primum forsitan factum est quod postea uos fecistis, si potuit esse ulla iusta causa, qua uos a communione omnium gentium separare possetis.



CAPUT IX.

28. Nos autem ideo certi sumus, neminem se a communione omnium gentium iuste separare potuisse, quia non quisque nostrum in iustitia sua, sed in Scripturis diuinis querit Ecclesiam, et ut promissa est, reddi conspicit. Ipsa est enim de qua dicitur, Sicut lilium in medio spinarum, ita proxima mea in medio filiarum : que nec spine dici possunt, nisi malignitate morum; nec filie, nisi communione Sacramentorum. Ipsa est enim que dicit: A finibus terre ad te clamaui, cum anxiaretur cor meum . Que in alio psalmo dicit, Tedium detinuit me a peccatoribus derelinquentibus legem tuam; et, uidi insensatos, et tabescebam . Ipsa est que dicit sponso suo: Ubi pascis, ubi cubas in meridie; ne forte fiam sicut operta super greges sodalium tuorum . Id est quod alibi dicitur, Dexteram tuam notam fac mihi, et eruditos corde in sapientia : in quibus luce fulgentibus et caritate feruentibus quasi in meridie requiescis; ne forte uelut operta, id est occulta et ignota, irruam non in gregem tuum, sed in greges sodalium tuorum, id est hereticorum. Quos ita sodales dicit, sicut spinas illas filias, propter communionem Sacramentorum. De quibus alibi dicitur, Tu uero unanimis meus, et dux meus, et notus meus, qui simul mecum dulces capiebas cibos; in domo Domini ambulauimus cum consensu. ueniat mors super illos, et descendant in infernum uiuentes , sicut Dathan et Abiron, impie separationis auctores.

29. Ipsa est cui continuo respondetur: Nisi cognoueris temetipsam, o pulchra inter mulieres, exi tu in uestigiis gregum, et pasce hedos tuos in tabernaculis pastorum . O responsio dulcissimi sponsi! Nisi cognoueris temetipsam, inquit: quia utique non potest ciuitas abscondi supra montem constituta ; et ideo non es operta, ut incurras in greges sodalium meorum [2 1Kb] . Ego enim sum mons paratus  in cacumine montium, ad quem uenient uniuerse gentes : Nisi ergo cognoueris temetipsam, non in uerbis calumniosorum, sed in testimoniis Librorum meorum. Nisi cognoueris temetipsam, quia de te dictum est: Porrige longius funiculos, et palos ualidos confirma: etiam atque etiam in dexteram atque sinistram extende. Semen enim tuum hereditabit gentes, et ciuitates que deserte erant, inhabitabis. Non est quod metuas, preualebis enim; nec erubescas quod detestabilis fueris. Confusionem enim in perpetuum obliuisceris; ignominie uiduitatis tue non eris memor. Ego enim sum Dominus qui facio te, Dominus nomen ei. Et qui eruit te, ipse Deus Isrel uniuerse terre uocabitur . Nisi cognoueris temetipsam, o pulchra inter mulieres; quia de te dictum est, Concupiuit rex speciem tuam; quia de te dictum est, Pro patribus tuis nati sunt tibi filii; constitues eos principes super omnem terram . Nisi ergo cognoueris temetipsam, exi tu ; non ego te eiicio, sed exi tu, ut dicatur de te: Ex nobis exierunt; sed non erant ex nobis . Exi tu in uestigiis gregum, non in uestigiis meis, sed in uestigiis gregum; nec unius gregis, sed gregum diuisorum et errantium. Et pasce hedos tuos: non sicut Petrus, cui dicitur, Pasce oues meas ; sed pasce hedos tuos in tabernaculis pastorum, non in tabernaculo pastoris, ubi est unus grex et unus pastor . Cognoscit enim semetipsam, ne hoc ei contingat, quia hoc contigit eis qui se in illa non cognouerunt.

30. Ipsa est de cuius paucitate dicitur in comparatione plurimorum malorum, quia angusta et arcta uia est que ducit ad uitam, et pauci sunt qui ambulant in ea . Et rursus ipsa est de cuius multitudine dicitur: Sic erit semen tuum, sicut stelle celi, et sicut arena maris . Iidem quippe fideles sancti et boni, et in comparatione plurium malorum pauci sunt, et per se ipsi multi sunt: quia multi filii deserte, magis quam eius que habet uirum; et multi ab oriente et occidente uenient, et recumbent cum Abraham, Isaac et Iacob in regno celorum ; et quia exhibet sibi Deus populum abundantem, emulatorem bonorum operum ; et multa millia que numerare nemo potest, uidentur in Apocalypsi, ex omni tribu et lingua, in stolis albis palmisque uictricibus . Ipsa est que aliquando obscuratur, et tanquam obnubilatur multitudine scandalorum, quando peccatores intendunt arcum, ut sagittent in obscura luna rectos corde . Sed etiam tunc in suis firmissimis eminet. Et si aliqua in his uerbis diuinis distributio facienda est, fortasse non frustra dictum sit de semine Abrahe, Sicut stelle celi, et sicut arena, que est ad oram maris: ut in stellis celi pauciores, firmiores, clarioresque intelligantur; in arena autem maritimi littoris magna multitudo infirmorum atque carnalium, que aliquando tranquillitate temporis quieta et libera apparet, aliquando autem tribulationum et tentationum fluctibus operitur atque turbatur.

31. Tale tunc erat tempus de quo scripsit Hilarius   , unde putasti insidiandum contra testimonia tot diuina, tanquam perierit Ecclesia de orbe terrarum. Potes hoc modo dicere nec tot Ecclesias Galatie tunc fuisse, quando dicebat Apostolus: O stulti Galate, quis uos fascinauit, ut cum spiritu ceperitis, nunc carne consummemini ? Sic enim calumniaris docto uiro, qui tardicordes et timidos grauiter increpabat, quos iterum parturiebat, donec Christus formaretur in eis . Quis enim nescit illo tempore obscuris uerbis multos parui sensus fuisse delusos, ut putarent hoc credi ab Arianis, quod etiam ipsi credebant: alios autem timore cessisse et simulate consensisse, non recte ingredientes ad ueritatem Euangelii, quibus tu postea correctis, sic quemadmodum ignotum est, nolles ignosci? Prorsus non nosti Litteras Dei. Lege enim quid de Petro scripserit Paulus, et quid inde etiam senserit Cyprianus; et non tibi displiceat Ecclesie mansuetudo, que membra Christi dispersa colligit, non collecta dispergit: quanquam et illi, qui tunc firmissimi fuerunt, et uerba hereticorum insidiosa intelligere potuerunt, pauci quidem in comparatione ceterorum, sed tamen etiam ipsi quidam pro fide fortiter exsulabant, quidam toto orbe latitabant. Ac sic Ecclesia que per omnes gentes crescit, in frumentis dominicis conseruata est, et usque in finem, donec omnino gentes omnes, etiam barbaras teneat, conseruabitur. Ipsa est enim Ecclesia in bono semine quod seminauit Filius hominis, et usque ad messem crescere inter zizania, prenuntiauit. Ager autem mundus est, messis finis est seculi .

32. Hilarius ergo decem prouinciarum Asianarum aut zizania non triticum arguebat, aut ipsum etiam triticum quod defectu quodam periclitabatur, quanto uehementius, tanto utilius arguendum putabat. Habent enim etiam Scripture canonice hunc arguendi morem, ut tanquam omnibus dicatur, et ad quosdam uerbum perueniat. Quod enim Apostolus dicit ad Corinthios: Quomodo dicunt quidam in uobis, quia resurrectio mortuorum non est ? manifestat utique non omnes esse tales, uerumtamen et tales non extra, sed in eis fuisse testatur: a quibus ne illi seducerentur, qui non ita sentiebant, paulo post monuit dicens, Nolite seduci: corrumpunt mores bonos colloquia mala. Sobrii estote, iusti [1 1Kb] , et nolite peccare: ignorantiam enim Dei quidam habent; ad reuerentiam uobis loquor . Quod autem dicit, Cum enim sint inter uos emulatio et contentio, nonne estis carnales, et secundum hominem ambulatis ? tanquam omnibus dicit; et uides quam sit graue quod dicit. Proinde nisi in ipsa Epistola legeremus, Gratias ago Deo meo semper pro uobis, in gratia Dei que data  est uobis in Christo Iesu, quia in omnibus ditati estis in illo, in omni uerbo et in omni scientia, sicut testimonium Christi confirmatum est in uobis, ita ut nichil desit uobis in ulla gratia , putaremus omnes Corinthios carnales et animales, non percipientes que sunt spiritus Dei , contentiosos, emulos, secundum hominem ambulantes. Itaque et totus mundus in maligno positus est , propter zizania que sunt per totum mundum; et Christus propitiator est peccatorum nostrorum, non tantum nostrorum, sed et totius mundi , propter triticum quod est per totum mundum.

33. Refrigescit autem caritas multorum propter scandalorum abunduntiam, quanto magis magisque glorificato Christi nomine congregantur in communionem Sacramentorum eius etiam maligni, et perseueranter omnino peruersi, sed tamen tanquam palea de arca dominica nonnisi ultima uentilatione separandi . Non exstinguunt isti frumenta dominica, in eorum quidem comparatione pauca, sed multa per seipsa; non exstinguunt electos Dei congregandos in fine seculi, sicut Euangelium loquitur, a quatuor uentis, a summis celorum usque ad terminos eorum . Ipsorum enim uox est: Saluum me fac, Domine, quoniam defecit sanctus, quoniam diminute sunt ueritates a filiis hominum : de quibus et Dominus dicit, inter abundantiam iniquitatis, qui perseuerauerit usque in finem, hic saluus erit . Denique non unum hominem, sed plures in eodem psalmo loqui consequentia docent, ubi dicitur: Tu, Domine, seruabis nos, et custodies nos a generatione hac in eternum . Propter hanc enim abundantiam iniquitatis, quam Dominus futuram esse predixit, etiam illud positum est: Cum uenerit Filius hominis, putas inueniet fidem in terra ? Dubitatio enim cuncta scientis nostram in illo dubitationem prefigurauit, quando Ecclesia ex multis de quibus multum sperauit, sepe decepta, quod aliter quam credebantur inuenti sunt, sic perturbatur in suis, ut de nullo facile boni aliquid uelit credere. Ipsos tamen quorum inuenturus est fidem in terra, per totum agrum cum zizaniis crescere, dubitare fas non est.

34. Ipsa est ergo Ecclesia, que intra sagenam dominicam cum malis piscibus natat, a quibus corde semper et moribus separatur atque discedit, ut exhibeatur uiro suo gloriosa, non habens maculam neque rugam . Corporalem autem separationem in littore maris, hoc est, in fine seculi exspectat , corrigens quos potest, tolerans quos corrigere non potest: non tamen propter eorum quos non corrigit iniquitatem, ipsa bonorum deserit mitatem.



CAPUT X.

35. Noli ergo, frater, contra diuina tam multa, tam clara, tam indubitata testimonia, colligere uelle calumnias ex episcoporum scriptis, siue nostrorum, sicut Hilarii; siue antequam pars Donati separaretur, ipsius unitatis, sicut Cypriani et Agrippini: primo, quia hoc genus litterarum ab auctoritate  canonis [1 1Kb] distinguendum est. Non enim sic leguntur, tanquam ita ex eis testimonium proferatur, ut contra sentire non liceat, sicubi forte aliter sapuerunt quam ueritas postulat. In eo quippe numero sumus, ut non dedignemur etiam nobis dictum ab Apostolo accipere, Et si quid aliter sapitis, id quoque Deus uobis reuelabit. uerumtamen in quod peruenimus, in eo ambulemus ; in illa uia scilicet, que est Christus: de qua uia ita Psalmus loquitur Deus misereatur nostri, et benedicat nobis; illuminet uultum suum super nos, ut cognoscamus in terra uiam tuam, in omnibus gentibus salutare tuum .

36. Deinde si sancti Cypriani episcopi et gloriosi martyris te delectat auctoritas, quam quidem sicut dixi, a canonica auctoritate distinguimus; cur in eo te non delectat, quod unitatem orbis terre atque omnium gentium, et diligendo tenuit, et disputando defendit: quod eos qui se tanquam iustos ab ea separare uoluissent, arrogantissimos et superbissimos iudicauit, irridens eos hoc sibi assumere, quod nec Apostolis concessit Dominus, ut ante tempus zizania colligerent, aut tanquam ipsis paleam ferre et aream purgare concessum sit, paleas conarentur a tritico separare: quod unumquemque peccatis alienis maculari non posse monstrauit, quam sibi omnes impie seditionis auctores solam causam separationis assumunt: quod in eo ipso, in quo aliter sapuit, collegas diuersa sentientes, nec iudicandos, nec a iure communionis amouendos esse decreuit: quod in ea ipsa epistola ad Iubaianum, que in concilio  , cuius auctoritatem ad rebaptizandum sequi uos dicitis, primitus recitata est, cum fateatur in preteritum sic esse admissos in Ecclesiam qui fuerant alibi baptizati, ut denuo non baptizarentur, unde illos sine Baptismo fuisse arbitratur; tantum tamen ponit utilitatis et salubritatis in pace Ecclesie, ut propter illam non eos credat ab Ecclesie muneribus separari?

37. Qua in re, sicut ingenium tuum noui, facillime perspicis totam causam uestram penitus euersam et exstinctam. Si enim Sacramenta cum peccatoribus communicando, sicut putatis, periit Ecclesia que fuerat in orbe terrarum , iam prius tota perierat, cum, sicut dicit Cyprianus, in eam sine Baptismo admittebantur: ac sic nec ipse Cyprianus habebat in qua Ecclesia nasceretur; quanto magis multo posterior uester auctor paterque Donatus? Si autem illo tempore, cum in eam sine Baptismo admittebantur, erat tamen Ecclesia, que pareret Cyprianum, pareret et Donatum, manifestum est non contaminari iustos alienis peccatis, quando cum eis Sacramenta communicant. Ac per hoc separationem qua existis ab unitate, qua excusatione possitis abluere non habetis, impleturque in uobis sancte Scripture illud oraculum: Filius malus ipse se iustum dicit, exitum autem suum non abluit  .

 38. Meritis autem Cypriani sic non equatur, qui propter paria Sacramenta nec ipsos hereticos audet rebaptizare, sicut non equatur meritis Petri, quisquis non cogit gentes iudaizare. Sed illa Petri non tantum claudicatio, uerum etiam correctio Scripturis canonicis continetur: Cyprianus autem sensisse aliter de Baptismo, quam forma et consuetudo habebat Ecclesie, non in canonicis, sed in suis et in concilii litteris inuenitur; correxisse autem istam sententiam non inuenitur, non incongruenter tamen de tali uiro existimandum est quod correxerit, et fortasse suppressum sit ab eis qui hoc errore nimium delectati sunt, et tanto uelut patrocinio carere noluerunt. Quanquam non desint qui hoc Cyprianum prorsus non sensisse contendant, sed sub eius nomine a presumptoribus atque mendacibus fuisse confictum. Neque enim sic potuit integritas atque notitia litterarum unius quamlibet illustris episcopi custodiri, quemadmodum Scriptura canonica, tot linguarum litteris, et ordine, et successione celebrationis ecclesiastice custoditur, contra quam tamen non defuerunt, qui sub nominibus Apostolorum multa confingerent: frustra quidem, quia illa sic commendata, sic celebrata, sic nota est; uerum quid possit aduersus litteras, non canonica auctoritate fundatas, etiam hinc demonstrauit impie conatus audacie, quod et aduersus eas que tanta notitie mole firmate sunt, sese erigere non pretermisit.

39. Nos tamen duas ob res, non negamus illud sensisse Cyprianum: quod et stilus eius habet quamdam propriam faciem qua possit agnosci; et quod ibi magis contra uos nostra causa demonstratur inuictior, uestreque separationis presumptio, uidelicet ne macularemini peccatis alienis, tota facilitate subuertitur, cum apparet in Litteris Cypriani, communicata esse cum peccatoribus Sacramenta, cum admissi sunt in Ecclesiam, qui secundum uestram, et sicut uultis, illius sententiam, Baptismum non habebant, et tamen Ecclesiam non perisse, sed in sui generis dignitate per totum orbem sparsa dominica frumenta mansisse. Ac per hoc si perturbati tanquam ad aliquem portum sic ad auctoritatem Cypriani confugitis, uidetis quem illic scopulum uester error offendat; si autem iam nec illuc confugere audetis, sine ullo luctamine naufragatis.

40. Porro autem Cyprianus, aut non sensit omnino quod eum sensisse recitatis; aut hoc postea correxit in regula ueritatis; aut hunc quasi neuum sui candidissimi pectoris cooperuit ubere caritatis, dum unitatem Ecclesie toto orbe crescentis, et copiosissime defendit, et perseuerantissime tenuit uinculum pacis: scriptum est enim, Charitas cooperit multitudinem peccatorum . Accessit huc etiam, quod tanquam sarmentum fructuosissimum, si quid in eo fuerat emendandum, purgauit Pater falce passionis: Sarmentum  enim, ait Dominus, quod in me dat fructum, purgat illud Pater meus, ut maiorem fructum afferat . Unde, nisi quia herens in diffusione uitis, radicem non deseruit unitatis? Nam etsi traderet corpus suum ut arderet, caritatem autem non haberet, nichil ei prodesset .

41. Attende adhuc paululum in Litteras Cypriani, ut aduertas quam inexcusabilem ostenderit, qui se uoluerit ab unitate Ecclesie , quasi iustitie sue causa separare, magisque intelligas quam sit uera sententia paulo ante a me commemorata: Filius malus ipse se iustum dicit, exitum autem suum non abluit. Ponit in quadam epistola sua quam scripsit ad Antonianum, rem quamdam satis rei de qua nunc agimus necessariam; sed melius eius uerba inserimus. Antecessores, inquit, nostri quidam de episcopis isthic in prouincia nostra, dandam pacem mechis non putauerunt, et in totum penitentie locum contra adulteria clauserunt: non tamen a cepiscoporum suorum collegio recesserunt, aut catholice Ecclesie unitatem uel duritie uel censure sue obstinatione ruperunt, ut quia apud alios adulteris pax dabatur, qui non dabat, de Ecclesia separaretur. Manente concordie uinculo, et perseuerante catholice Ecclesie indiuiduo sacramento, actum suum disponit et dirigit unusquisque episcopus, rationem propositi sui Domino redditurus . Quid ad hec dicis, frater uincenti? Nempe intueris hunc tantum uirum, pacificum episcopum, et fortissimum martyrem nichil uehementius sategisse, quam ne unitatis uinculum rumperetur. uides eum parturientem, non solum ut paruuli in Christo concepti nascantur, uerum etiam ne iam nati, de sinu matris excussi, moriantur.

42. Porro autem ipsam rem quam contra impios separatores commemorauit, attende. Si adulteris communicabant, qui penitentibus adulteris pacem dabant, numquid illi hoc non faciebant, collegio maculabantur istorum? si autem, quod ueritas habet, et quod Ecclesia merito tenet, recte penitentibus adulteris pax dabatur, illi qui in totum locum penitentie contra adulteros claudebant, impie utique agebant, qui membris Christi sanitatem negabant, et claues Ecclesie pulsantibus subtrahebant, et misericordissime patientie Dei, que illos propterea sinebat uiuere, ut penitendo sanarentur sacrificio contriti spiritus et contribulati cordis oblato, dura crudelitate contradicebant. Nec tamen istos misericordes et pacificos, cum eis christiana Sacramenta communicantes, et eos intra unitatis retia tolerantes, donec ad littus perducti separarentur, tam immanis eorum error et impietas inquinabat; aut si inquinabat, iam tunc Ecclesia malorum communione deleta est, nec erat que pareret ipsum Cyprianum. Si autem, quod certum est, permansit Ecclesia, certum est etiam peccatis alienis, in unitate Christi neminem posse maculari, non malorum factis consentientem, ne ipsis peccatis communicando polluatur, sed propter societatem bonorum, malos tanquam paleas usque ad ultimam uentilationem in area dominica tolerantem. Que cum  ita sint, ubi est presumptio separationis uestre? Nonne filii mali estis; ipsi uos iustos dicitis, exitum autem uestrum non abluitis?

43. Iam si uelim et illa commemorare que Tychonius, homo communionis uestre, scriptis suis inserit, qui magis contra uos pro Ecclesia catholica scripsit, frustra se ab Afrorum, quasi traditorum communione secernens, quo uno eum Parmenianus suffocat; quid respondere poteritis, nisi quod de uobis idem Tychonius dixit, et ego paulo ante recolui: Quod uolumus sanctum est? Scribit enim ille Tychonius, homo, ut dixi, uestre communionis, a ducentis et septuaginta episcopis uestris concilium Carthagini celebratum  : in quo concilio per septuaginta et quinque dies postpositis omnibus preteritis, limatam esse sententiam atque decretam, ut traditoribus immensi criminis reis, si baptizari nollent, pro integris communicaretur. Deuterium etiam Macrianensem [1 1Kb] episcopum communionis uestre, dicit traditorum plebem congregatam Ecclesie miscuisse, et secundum statuta illius concilii a ducentis et septuaginta episcopis uestris facti, fecisse cum traditoribus unitatem eique Deuterio post hoc factum iugiter communicasse Donatum; nec solum huic Deuterio, sed etiam uniuersis Maurorum episcopis per quadraginta annos, quos dicit usque ad persecutionem per Macarium factam traditoribus sine Baptismo communicasse.

44. Sed dicis: Quis mihi est iste Tychonius? Ille est Tychonius, quem Parmenianus rescribendo compescit, et eum deterret ne talia scribat: non tamen refellit ea ipsa que scribit; sed uno, sicut supra dixi, eum premit, quod cum talia diceret de Ecclesia toto orbe diffusa, et quod neminem in eius unitate macularent aliena peccata, ab Afrorum se tamen quasi traditorum contagione remouebat, et erat in parte Donati. Posset autem dicere Parmenianus, ista eum omnia esse mentitum; sed, sicut idem Tychonius commemorat, adhuc uiuebant multi, per quos hec certissima et apertissima esse ostenderentur.

45. Sed de his tacco: contende Tychonium esse mentitum; ad Cyprianum te reuoco, cuius mentionem ipse fecisti. Prorsus secundum scripta Cypriani, si peccatis alienis in unitate quisque maculatur, iam ante Cyprianum periit Ecclesia, nec erat unde existeret ipse Cyprianus. Si autem hoc sentire sacrilegum est,  et certum est Ecclesiam permanere; nemo alienis peccatis in eius unitate maculatur; frustra filii mali iustos uos dicitis, exitum uestrum non abluitis, non purgatis.



CAPUT XI.

46. Cur ergo, inquis, nos queritis? cur sic suscipitis quos hereticos dicitis? uide quam facile breuiterque respondeam. Querimus uos quia peristis, ut de inuentis gaudeamus, de quibus perditis dolebamus. Hereticos autem uos esse dicimus; sed antequam ad pacem catholicam conuertamini, antequam errore, quo irretiti estis, exuamini. Cum autem transitis ad nos, prius utique relinquitis quod eratis, ne ad nos heretici transeatis. Baptiza ergo me, inquis. Facerem, si baptizatus non esses, aut si Donati uel Rogati, non Christi baptismo baptizatus esses. Non Sacramenta christiana faciunt te hereticum, sed praua dissensio. Non propter malum quod processit ex te, negandum est bonum quod remansit in te, quod malo tuo habes, si non ibi habes unde est bonum quod habes. Ex catholica enim Ecclesia sunt omnia dominica Sacramenta, que sic habetis et datis, quemadmodum habebantur et dabantur, etiam priusquam inde exiretis. Non tamen ideo non habetis, quia ibi non estis, unde sunt que habetis. Non in uobis mutamus in quibus nobiscum estis; in multis enim estis nobiscum; nam et de talibus dictum est, Quoniam in multis erant mecum : sed ea corrigimus in quibus nobiscum non estis, et ea uos hic accipere uolumus que non habetis illic ubi estis. Nobiscum autem estis in Baptismo, in symbolo, in ceteris dominicis Sacramentis. In spiritu autem unitatis et uinculo pacis, in ipsa denique catholica Ecclesia, nobiscum non estis. Hec si accipiatis, non tunc aderunt, sed tunc proderunt que habetis. Non ergo sicut putatis suscipimus uestros, sed suscipiendo efficimus nostros qui recedunt a uobis, ut suscipiantur a nobis; et ut incipiant esse nostri, prius desinunt esse uestri. Nec nobis coniungi compellimus operarios erroris quem detestamur; sed ideo nobis illos homines coniungi uolumus, ne hoc sint quod detestamur.

47. Sed baptizauit, inquis, post Ioannem Paulus apostolus. Numquid post hereticum? Aut si forte audes illum amicum sponsi hereticum dicere, et in unitate Ecclesie non fuisse, uolo et hoc scribas. Si autem hoc dementissimum est uel sentire, uel dicere, iam tue prudentie est considerare quare post Ioannem Paulus apostolus baptizauerit. Si enim post equalem, omnes post uos baptizare debetis. Si post maiorem, debes et tu post Rogatum. Si post minorem, debuit post te Rogatus, cum presbyter baptizasses. Si autem baptismus qui nunc datur, ideo pariter ualet in eis quibus datur, quamuis sint imparis meriti per quos datur, quia Christi est, non eorum a quibus ministratur; puto quod iam intelligas ideo Paulum dedisse quibusdam baptismum Christi, quia Ioannis baptismo fuerant baptizati, non Christi; Ioannis quippe baptismus ille dictus est, sicut multis locis diuina Scriptura testatur, quod et ipse Dominus dicit: Baptismus Ioannis unde erat? de celo, an ex hominibus ? Baptismus autem quem dedit Petrus, non erat Petri, sed Christi; et quem dedit Paulus non erat Pauli, sed Christi; et quem dederunt qui tempore Apostolorum non caste, sed per inuidiam Christum annuntiabant , non erat eorum, sed Christi; et quem dederunt qui tempore Cypriani fundos insidiosis fraudibus rapiebant, usuris multiplicantibus fenus augebant, non erat eorum, sed Christi. Et quia Christi erat, ideo quamuis non per equales daretur eis, tamen quibus dabatur equaliter proderat. Nam si tanto melius quisque baptizatur, quanto a meliore fuerit baptizatus, non recte gratias agit Apostolus, quod neminem Corinthiorum baptizauerit, nisi Crispum et Gaium et Stephane domum : tanto enim melius baptizarentur quanto erat Paulus melior, si ab ipso baptizarentur. Denique cum dicit, Ego plantaui, Apollo rigauit, , uidetur significare se euangelizasse, illum baptizasse. Numquid melior Apollo, quam Ioannes? Cur ergo post istum non baptizauit, qui post Ioannem baptizauerat, nisi quia iste baptismus, per quemlibet datus, Christi erat; ille autem, per quemlibet datus, quamuis Christo uiam prepararet, tamen Ioannis erat?

48. Inuidiose dici uidetur, Post Ioannem baptizatum est, et post hereticos non baptizatur: sed potest et hoc inuidiose dici, Post Ioannem baptizatum est, et post ebriosos non baptizatur. Melius enim hoc uitium commemoro, quod nec occultare possunt in quibus regnat; et quam multi ubique sint, quis uel cecus ignorat? Et tamen inter opera carnis, que qui agunt, regnum Dei non possidebunt, etiam hoc ponit Apostolus, ubi etiam hereses enumerat: Manifesta autem, inquit, sunt opera carnis, que sunt fornicationes, immunditie, luxuria, idolorum seruitus, ueneficia, inimicitie, contentiones, emulationes, animositates, dissensiones, hereses, inuidie, ebrietates, comessationes, et his similia, que predico uobis sicut predixi, quoniam qui talia agunt, regnum Dei non possidebunt . Hac ergo ratione, quamuis baptizatum sit post Ioannem, non baptizatur post hereticum, qua ratione quamuis baptizatum sit post Ioannem, non baptizatur post ebriosum; quoniam et hereses et ebrietates in eis operibus sunt, que opera qui agunt, regnum Dei non possidebunt. Nonne tibi uidetur quasi intolerabiliter indignum, ut cum baptizatum fuerit post eum qui non sobrie uinum bibens, sed uinum omnino non bibens, regno Dei uiam parauit, non baptizetur post ebriosum, qui regnum Dei non possidebit? Quid hic respondetur, nisi quia ille baptismus erat Ioannis, post quem Christi baptismo baptizauit Apostolus; iste autem baptismus Christi est, quo baptizauit ebriosus? Inter Ioannem et ebriosum a contrario multum interest: inter baptismum Christi et baptismum Ioannis non a contrario, sed tamen multum interest. Inter Apostolum et ebriosum multum interest: inter baptismum Christi quem dedit Apostolus, et baptismum Christi quem dedit ebriosus, nichil interest. Sic inter Ioannem et hereticum, a contrario multum interest; et inter baptismum Ioannis, et  inter baptismum Christi quem dat hereticus, non a contrario, sed multum interest. Inter baptismum autem Christi quem dedit Apostolus, et baptismum Christi quem dat hereticus, nichil interest. Agnoscitur enim Sacramentorum species equalis, etiam cum magna differentia est in hominum meritis.

49. Sed da ueniam, erraui, quando te uolui de ebrioso baptizante conuincere; exciderat mihi cum rogatista me rem habere, non cum qualicumque donatista. Potes enim tu in tam paucis collegis tuis, et in omnibus clericis uestris nullum inuenire forsitan ebriosum. uos enim estis, qui non ex totius orbis communione, sed ex obseruatione preceptorum omnium diuinorum atque omnium Sacramentorum tenetis catholicam fidem: in quibus eam solis inuenturus est, cum uenerit Filius hominis, quando non inueniet fidem in terra; quia nec terra estis, nec in terra, sed celestes in celo habitatis! Nec timetis, nec attenditis quia Deus superbis resistit, humilibus autem dat gratiam?  Nec uos Euangelii locus ipse compungit, ubi Dominus ait: Cum uenerit Filius hominis, putas inueniet fidem in terra ? Continuo quippe tanquam presciens nonnullos sibi superbe arrogaturos hanc fidem, dixit ad quosdam, qui sibi iusti uidebantur et spernebant ceteros, similitudinem hanc: Duo quidam ascenderunt in templum orare, unus phariseus et alter publicanus , et cetera. Iam tibi que sequuntur, ipse responde. Inspice tamen diligentius ipsos paucos uestros, utrum nullus illic baptizet ebriosus. Tam enim late uastat hec pestilentia animas, et tanta libertate dominatur, ut multum mirer si non etiam uestrum gregiculum penetrauit; quamuis ante ipsum aduentum Filii hominis, unius boni pastoris, iam uos oues ab hedis separasse iactetis.



CAPUT XII.

50. Audi sane per me uocem dominicorum frumentorum, in area dominica usque ad ultimam uentilationem inter paleam laborantium , per totum scilicet mundum, quia Deus uocauit terram a solis ortu usque ad occasum , ubi etiam pueri laudant Dominum : Quicumque uos ex occasione legis huius imperialis, non dilectione corrigendi, sed inimicandi odio persequitur, displicet nobis. Et quamuis res queque terrena non recte a quoquam possideri possit, nisi uel iure diuino, quo cuncta iustorum sunt, uel iure humano, quod in potestate regum est terre; ideoque res uestras falso appelletis, quas nec iusti possidetis, et secundum leges regum terrenorum amittere iussi estis, frustraque dicatis, Nos eis congregandis laborauimus, cum scriptum legatis, Labores impiorum iusti edent : sed tamen quisquis ex occasione huius legis, quam reges terre Christo seruientes, ad emendandam uestram impietatem promulgauerunt, res proprias uestras cupide appetit, displicet nobis. Quisquis denique ipsas res pauperum, uel basilicas congregationum, quas sub nomine Ecclesie tenebatis, que omnino non debentur nisi ei Ecclesie que uera Christi Ecclesia est, non per iustitiam, sed per auaritiam tenet, displicet nobis. Quisquis pro aliquo  flagitio uel facinore proiectum a uobis ita suscipit, sicut suscipiuntur qui, excepto errore quo a nobis separamini, sine crimine apud uos uixerunt, displicet nobis. Sed nec facile ista monstratis; et si monstretis, nonnullos toleramus, quos corrigere uel punire non possumus: neque propter paleam relinquimus aream Domini, neque propter pisces malos rumpimus retia Domini, neque propter hedos in fine segregandos, deserimus gregem Domini, neque propter uasa facta in contumeliam, migramus de domo Domini.



CAPUT XIII.

51. Tu autem, frater, quantum mihi uidetur, si uanam gloriam hominum non attendas, et insensatorum contemnas opprobrium, qui dicturi sunt, Quare modo destruis que prius edificabas [1 1Kb] ; sine dubio transies ad Ecclesiam, quam ueram sentire te intelligo: nec huius sententie tue testimonia longe peto. Tu quippe in eiusdem tue epistole principio, cui nunc respondeo, hec uerba posuisti: Cum optime, inquis, nouerim te longe adhuc a fide christiana sepositum, et studiis olim deditum litterarum, quietis et honestatis fuisse cultorem; cumque postea conuersus ad christianam fidem ut ex multorum relatione cognoui, disputationibus legalibus operam dares. Certe si tu ad me illam epistolam misisti, hec uerba tua sunt. Cum ergo fatearis me conuersum ad christianam fidem; cum ego nec ad Donatistas, nec ad Rogatistas conuersus sim, sine ulla dubitatione confirmas, et preter Rogatistas, et preter Donatistas esse christianam fidem. Hec ergo fides, sicut dicimus, in omnibus gentibus dilatatur, que secundum Dei testimonium in semine Abrahe benedicuntur . Quid igitur adhuc dubitas tenere quod sentis, nisi quia id quod nunc sentis, uel aliquando non sensisse, uel aliud defendisse confunderis; et dum erubescis corrigere errorem, non erubescis permanere in errore, quod utique potius erubescendum fuit?

52. Hoc est illud quod Scriptura non tacuit: Est confusio adducens peccatum, et est confusio adducens gratiam et gloriam . Confusio adducit peccatum, cum erubescit quisque prauam mutare sententiam ne aut inconstans putetur, aut diu errasse [2 1Kb] seipso iudice teneatur: ita descendunt in infernum uiuentes , id est, suam perditionem sentientes; quos Dathan et Abiron et Core hiatu terre absorpti , tanto ante futuros figurauerunt. Confusio autem adducit gratiam et gloriam, cum erubescit quisque de propria iniquitate, et penitendo in melius commutatur; quod te facere piget illa perniciosa confusione superatum; ne tibi ab hominibus nescientibus quid loquantur, obiiciatur illa apostolica sententia: Si enim que destruxi, eadem iterum edifico, preuaricatorem meipsum constituo . Que si dici posset etiam in eos qui ueritatem correcti predicant, quam peruersi oppugnabant, in ipsum Paulum primitus diceretur, in quo Ecclesie Christi magnificabant Deum, audientes quod  euangelizaret fidem quam aliquando uastabat .

53. Nec quemquam putes ab errore ad ueritatem, uel a quocumque seu magno seu paruo peccato ad correctionem sine penitentia posse transire. Sed nimis impudens error est, hinc uelle calumniari Ecclesiam, quam tot diuinis testimoniis constat esse Ecclesiam Christi, quod aliter tractat illos qui eam deserunt, si hoc ipsum penitendo corrigant, aliter illos qui in ea nondum fuerunt, et tunc primum eius pacem accipiunt; illos amplius humiliando, istos lenius suscipiendo, utrosque diligendo, utrisque sanandis materna caritate seruiendo. Habes epistolam prolixiorem fortasse quam uelles. Esset autem multo breuior, si te tantum in respondendo cogitarem: nunc uero etiamsi tibi nichil prosit, non puto nichil eis profuturam, qui eam legere cum Dei timore, et sine personarum acceptione curauerint. Amen.





EPISTOLA XCIu [* 1Kb]  . Paulinus Augustino gratias agens pro libro uel epistola ab ipso recepta, prosequitur laudes Melanie senioris, et unici eius filii Publicole nuper defuncti: nonnulla de futura in celis actione beatorum post resurrectionem.

Sancto Domini beatissimo et unice nobis unanimo, ac uenerabili patri, fratri, magistro AUGUSTINO episcopo, PAULINUS et THERASIA peccatores.

1. Lucerna semper est pedibus meis uerbum tuum, et lumen semitis meis. Ita quotiescumque litteras beatissime Sanctitatis tue accipio, tenebras insipientie mee discuti sentio, et quasi collyrio declarationis [1 1Kb] infuso oculis mentis mee, purius uideo, ignorantie nocte depulsa et caligine dubitationis abstersa. Quod cum sepe alias per munera epistolarum tuarum mihi donatum senserim, tum precipue isto recentium litterarum libello, cuius mihi tam gratus quam dignus portitor fuit uir benedictus Domini frater noster Quintus diaconus: qui longo quidem posteaquam ad Urbem uenerat interuallo, cum eo iuxta solemnem meum morem post Pascha Domini, pro Apostolorum et martyrum ueneratione uenissem, benedictionem oris tui reddidit nobis; uerumtamen oblitterato, quod nesciente me Rome consumpserat, tempore, recentissimus mihi uisus est a conspectu tuo, ita ut tunc statim eum a te mihi uenisse uix crederem, cum primum uidebam et cum mihi plenum odorem suauitatis tue in eloquiis tuis celestis unguenti castitate fragrantibus offerebat. Fateor tamen uenerande Unanimitati tue, non potuisse me uolumen ipsum, statim ut acceperam, Rome legere. Tante enim illic turbe erant, ut non possem munus tuum diligenter inspicere, et eo ut cupiebam perfrui; scilicet ut perlegerem iugiter, si legere cepissem. Itaque ut fieri solet secura exspectatione conuiuii preparati, auide licet mentis esuriem refrenaui,  et spe certa capiende saturitatis, cum in manu tenerem panes desiderii mei in uolumine deuorando, quod postea uoranti mihi et in ore et in uentre dulcissimum fuit, inhiantem in fauos litterarum tuarum gulam facile suspendi, donec Urbe proficiscerer, et interponendum ad itineris statiua diem, quem in oppido Formiano habuimus, totum huic operi manciparem, ut in deliciis epistole tue spiritualibus ab omni fece curarem et suffocatione turbarum liber epularer.

2. Quid ergo humilis et terrenus respondeam ad hanc sapientiam que data est tibi desuper, quam hic mundus non capit, et quam nemo sapit, nisi sapientia Dei sapiens, et Dei uerbo eloquens? Itaque quia experimentum habeo Christi in te loquentis, in Deo laudabo sermones tuos, et non timebo a timore nocturno. Quia docuisti me in spiritu ueritatis salubre [1 1Kb] moderandi in occiduis mortalibus animi temperamentum, quo et illam beatam matrem et auiam Melaniam fleuisse carnalem obitum unici filii, taciturno quidem luctu, non tamen sicco a maternis lacrymis dolore uidisti. Cuius quidem modestas et graues lacrymas, sicut propior uel equalior anime eius spiritus altius intellexisti, et perfecte in Christo femine, salua uirilis animi fortitudine, cor maternum de cordis tui similitudine melius ex equo statu contemplatus es, ut eam primum pro naturali affectione permotam, deinde causa potiore compunctam fleuisse perspiceres, non tam illud humanum, quod unicum filium conditione mortali defunctum in presenti seculo amisisset, quam quod propemodum in seculari uanitate preuentum , non iuxta sanctam uotorum suorum auaritiam cogitaret assumptum ut de conuersionis gloria transisset ad gloriam resurrectionis, communem cum matre requiem, coronamque capturus, si in huius seculi uita matris exemplo saccum toge et monasterium Senatui pretulisset.

3. uerumtamen idem uir, ut et antea retulisse me puto Sanctitati tue [2 1Kb] , his operibus locupletatus abscessit, ut materne humilitatis nobilitatem si ueste non gesserit, tamen mente pretulerit. Ita enim secundum uerbum Domini mitis moribus fuit et humilis corde , ut non immerito credatur introisse in requiem Domini. Quoniam sunt reliquie homini pacifico , et mansueti possidebunt terram , placentes Deo in regione uiuorum . Nam certe et illud Apostoli, non solum tacito mentis affectu, sed et conspicuis religiosus impleuit officiis, ut cum esset altorum huius seculi in ordine et honore collega, non tamen ut gloriosus terre, alta saperet, sed ut Christi perfectus imitator humilibus consentiret , et tota etiam die misereri et commodare persisteret. Unde et semen eius potens in terra factum est, inter eos qui dii fortes terre nimium eleuati sunt; ut etiam de beatissima familie ac domus eius uisitatione sanctum hominis meritum reueletur. »Generatio,« inquit, »rectorum benedicetur. Gloria,« non caduca, »et diuitie,« non labentes, »in domo eius« : domo que edificatur in celis, non labore manuum, sed operum sanctitate.  Sed cesso plura de memoria tam dilecti mihi quam deuoti Christo hominis enarrare, cum et pristinis litteris non pauca super eo narrasse me reputem, et nichil possim de beata huius filii matre, et sanctorum pari [1 1Kb] radice ramorum, Melania melius aut sanctius predicare, quam Sanctitas tua in eam profari et disputare dignata est; ut quia ego peccator immunda labia habens, nichil dignum loqui potueram, ut longinquus a meritis fidei eius animeque uirtutibus, tu ille uir Christi, doctor Isrel in Ecclesia ueritatis, procurante in melius Dei gratia, parareris dignior tam uirilis in Christo anime predicator, qui et mentem eius diuina uirtute firmatam, ut dixi, spiritu propiore conspiceres, et mixtam cum uirtute pietatem eloquio digniore laudares.

4. Que uero post resurrectionem carnis in illo seculo beatorum futura sit actio [2 1Kb] , tu me interrogare dignatus es. At ego de presenti uite mee statu ut magis rum et medicum spiritualem consulo, ut doceas me facere uoluntates Dei, tuisque uestigiis ambulare post Christum, et morte ista euangelica prius emori, qua carnalem resolutionem uoluntario preuenimus [3 1Kb] excessu; non obitu, sed sententia recedentes ab huius seculi uita, que tota tentationum, uel, ut tu aliquando ad me locutus es, tota tentatio est. Utinam ergo sic dirigantur uie mee post uestigia tua, ut exemplo tuo soluens calceamentum uetus de pedibus meis, disrumpam uincula mea, et liber exsultem ad currendum uiam, quo possim assequi mortem istam, qua tu mortuus es huic seculo, ut uiuas Deo in Christo uiuente in te, cuius et mors et uita in corpore tuo et corde et ore cognoscitur! quia non sapit cor tuum terrena, nec os tuum loquitur opera hominum; sed uerbum Christi abundat in pectore tuo, et spiritus ueritatis effunditur in lingua tua superni fluminis impetu letificans ciuitatem Dei.

5. Que autem uirtus hanc in nobis efficit mortem, nisi caritas, que fortis est ut mors? Sic enim oblitterat nobis et perimit hoc seculum, ut impleat mortis effectum per affectum Christi, in quem conuersi auertimur ab hoc mundo, et cui uiuentes morimur ab elementis huius mundi. Nec tanquam uiuentes in eorum conspectu uisuque [4 1Kb] decernimus, quia portio nostra mors Christi est: cuius a mortuis resurrectionem non apprehendimus in gloria, nisi mortem eius in cruce mortificatis membris et sensibus carnis imitemur; ut iam non nostra uoluntate uiuamus, sed illius, cuius uoluntas sanctificatio nostra est, et qui ideo pro nobis mortuus est et resurrexit, ut iam non nobis, sed illi uiuamus, qui pro nobis mortuus est et resurrexit, et dedit nobis pignus repromissionis sue spiritu suo, sicut pignus uite nostre posuit in celis in corpore suo, quod est caput [5 1Kb] corporis nostri. Unde nunc exspectatio nostra Dominus est et substantia, que ab ipso facta est apud ipsum, et in ipso, et per ipsum, qui conformatus est corpori humilitatis nostre, ut nos conformaret corpori glorie sue, et secum in celestibus collocaret.  Propterea et qui digni fuerint uita eterna, erunt in gloria regni eius, ut cum ipso sint , sicut Apostolus ait, et cum ipso maneant sicut et ipse Dominus ad Patrem dixit: »uolo ut ubi ego sum, et illi sint mecum« .

6. Sine dubio hoc illud est quod in Psalmis habes: »Beati qui habitant in domo tua; in secula seculorum laudabunt te« . Puto autem hanc laudationem uocibus concinentium esse promendam: etsi immutabuntur sanctorum resurgentium corpora, ut sint sicut et Domini corpus post resurrectionem apparuit; in qua utique resurrectionis humane uiua imago prefulsit, ut Dominus ipse, qui in corpore ipso quo passus fuerat et resurrexerat, quasi speculum contemplationis omnibus fuerit. Qui utique cum in eadem carne, qua mortuus et sepultus fuerat, resurrexisset, omnium omnia officia membrorum expressa oculis et auribus hominum sepe collatus [1 1Kb] exhibuit. Quod si etiam Angeli, quorum simpliciter spiritualis est creatura, linguas habere dicuntur, quibus utique laudes Domino creatori cantant et gratias referre non desinunt, quanto magis hominum, etsi spiritualia iam post resurrectionem corpora, manentibus tamen glorificate carnis omnibus membris, et per omnia membra formis et numeris suis, et linguas habebunt in oribus suis, et linguis effantibus dabunt uoces, quibus diuinas laudes uel sensuum suorum gaudiorumque affectus per uerba depromant. Forte etiam hoc gratie glorieque apposituro sanctis suis Domino, in seculis regni sui, ut tanto potioribus linguis et uocibus canant, quanto ad beatiorem naturam corporum beata immutatione profecerint, ut in corporibus iam spiritualibus constituti, iam forsitan non humanis, sed illis angelicis atque celestibus, quales Apostolus audiuit in paradiso  sermonibus eloquantur. Et ideo forsitan homini ineffabiles eos sermones fuisse testatus est, quia sanctis, inter alias premiorum species, iam noue lingue parantur. Quibus idcirco hominibus huius seculi adhuc uti non licet. ut iam his glorie sue congruentibus immortales loquantur, de quibus dictum est, »Etenim clamabunt et hymnum dicent« ; procul dubio in celestibus, ubi cum Domino erunt, et delectabuntur in abundantia pacis, gaudentes in conspectu throni, mittentes ante pedes Agni pateras et coronas, et canentes ei canticum nouum, aggregati choris Angelorum, uirtutum, Dominationum, Thronorum, ut et ipsi cum Cherubim atque Seraphim, et quatuor illis animalibus, uoce perpetua concinentes dicant, »Sanctus, sanctus, sanctus, Dominus Deus sabaoth« , et reliqua que nosti.

7. Hoc est ergo quod egenus et pauper ego ille insipiens et paruulus tuus, quem ut uerus sapiens ferre consuesti, rogo ut me scientiam uel opinionem super hoc tuam doceas ; quid censeas de his celestium creaturarum, uel etiam super celos in conspectu Altissimi agentium uocibus  sempiternis, quibus tandem organis exprimantur. Quamuis enim Apostolus dicendo, »Si linguis Angelorum loquar« , proprium quemdam illos sue nature, uel, ut ita dixerim, gentis habere sermonem ostenderit, tanto humanis sensibus et eloquiis altiorem, quanto ipsa Angelorum creatura et statio mortalibus incolis [1 1Kb] et terrenis sedibus prestat: attamen forsitan linguas Angelorum pro generibus uocum atque sermonum dixerit, sicut et de carismatum uarietate disserens inter dona gratiarum numerat genera linguarum , utique hoc in signo esse significans, quod multarum gentium sermone loqui singulis donaretur. Sed et uox Dei sepe ad sanctos emissa de nube, ostendit posse loquelam esse sine lingua. Siquidem lingua corporis membrum sit pusillum, et magnum. Sed forte ex hoc ipso quia in hoc membro uocis officium Deus posuit, etiam incorporee Angelorum creature [2 1Kb] sermones et uoces linguam uocauerit, sicut Scriptura solet Deo quoque secundum species operationum, nomina assignare membrorum. Ora pro nobis, et doce nos.

8. Frater noster carissimus et dulcissimus Quintus, quam tarde ad nos remeat a uobis, tam cito a nobis ad uos redire festinat: instantiam uero eius in litteris exigendis et hec epistola lituris quam uersibus crebrior loquitur, commemorati exactoris nimiam festinationem scheda fecit. Nam pridie idus maias uenit ad nos ut rescripta peteret, et idibus ante sextam dimitti obtinuit. uidete ergo utrum eum commendauerim, uel accusauerim huiusmodi testimonio. Forte enim, imo sine dubio laudabilis magis quam culpabilis iudicabitur, qui a tenebris, quod in comparatione uestri luminis sumus, iustissime refestinauit ad lucem suam.«



EPISTOLA XCu [* 1Kb]  . Augustinus superiori epistole respondens agit de presentis uite statu, necnon de qualitate corporis beatorum, deque membrorum officiis post resurrectionem.

Dominis karissimis et sincerissimis, sanctis et desiderabilibus et uenerabilibus fratribus, sub magistro Domino Iesu condiscipulis  , PAULINO et THERASIAE, AUGUSTINUS, in Domino salutem.

1. Cum uos fratres nostri coniunctissimi nobis, quos nobiscum desiderati desiderare, et salutati resalutare consuestis, assidue uident, non tam augentur bona nostra, quam consolantur mala. Nam ipsas causas  et necessitates, et quantum ualemus, deuitare conamur, et tamen, nescio quomodo, credo pro meritis nostris, deesse non possunt: sed cum ad nos ueniunt, et uident nos, fit quod scriptum est, Secundum multitudinem dolorum meorum in corde meo, exhortationes tue iucundauerunt animam meam . Proinde ad istam letitiam qua uobiscum est frater Possidius  , cum ex ipso audieritis quam tristis eum causa compulerit, hoc me uerissime dicere cognoscetis: et tamen si quisquam nostrum propter hoc solum iret trans mare, ut uestra presentia frueretur, quid hac causa iustius, quid posset dignius inueniri? Sed id uincula nostra non ferrent, quibus religati sumus infirmorum seruire languoribus, nec eos presentia corporali relinquere, nisi cum hoc cogunt tanto imperiosius, quanto periculosius egrotando. Utrum exerceamur his, an potius plectamur, nescio, nisi quod non secundum peccata nostra facit nobis, neque secundum iniquitates nostras retribuit nobis , qui tanta solatia doloribus miscet, agitque mirabili medicina, ne amemus mundum, ne deficiamus in mundo.

2. Quesiui abs te prioribus litteris, qualisnam tibi uideatur futura eterna uita sanctorum; sed bene mihi respondisti, etiam de presentis uite statu adhuc esse utique consulendum: nisi quod me consulere uoluisti, quod aut mecum nescis, aut mecum scis, aut magis quam ego forsitan scis; quippe qui etiam uerissime dixeris euangelicam mortem prius emoriendum, quam carnalem resolutionem uoluntario preueniamus excessu, non obitu, sed sententia recedentes ab huius seculi uita. Simplex hec actio, et nullo dubitationis estu fluctuat, quod ita nos uiuere oportere censemus in hac uita mortali, ut uite immortali quodammodo coaptemur. uerum omnis questio, que agentes querentesque conturbat homines, qualis ego sum, illa est, quonam modo uiuendum sit, uel inter eos, uel propter eos qui nondum uiuere moriendo nouerunt, non resolutione corporis, sed quodam se a corporalibus illecebris auertentes mentis affectu. Plerumque enim uidetur nobis quod nisi eis aliquantulum congruamus ad ea ipsa unde illos extrahi cupimus, nichil cum eis salubriter agere poterimus. Quod cum facimus, talium delectatio subrepit et nobis, ut sepe etiam loqui uana delectet, auremque prebere loquentibus, nec arridere tantum, sed etiam risu uinci ac solui: ita puluereis quibusdam, uel etiam luteis affectibus nostras animas aggrauantes, laboriosius et pigrius leuamus ad Deum, ut uiuamus euangelicam uitam, moriendo euangelicam mortem. Quod si aliquando successerit, statim subiicietur, Euge, Euge; non ab hominibus; neque enim quisquam hominum sentit in alio talem mentis agnitionem; sed in quodam intus silentio, nescio  unde clamatur, Euge, Euge. Propter hoc genus tentationis ab angelo colaphizatum se tantus Apostolus confitetur . Ecce unde uita humana super terram tota tentatio est; quando et ibi homo tentatur, ubi quantum potest uite celestis similitudini coaptatur.

3. Quid dicam de uindicando, uel non uindicando? quandoquidem hoc totum ad eorum salutem proficere uolumus, in quos uindicandum aut non uindicandum esse arbitramur. Quis etiam sit uindicandi modus, non solum pro qualitate uel quantitate culparum, uerum etiam pro quibusdam uiribus animorum, quid quisque sufferat, quid recuset, ne non solum non proficiat, sed etiam deficiat, quam profundum et latebrosum est! impendentem quoque uindictam metuentes, que ab hominibus metuitur, nescio utrum plures correcti sunt, quam in deterius abierunt. Quid, cum sepe accidat, ut si in quemquam uindicaueris, ipse pereat; si inultum reliqueris, alter pereat? Ego in his quotidie peccare me fateor, et ignorare quando, quoue modo custodiam id quod scriptum est, Peccantes coram omnibus argue, ut ceteri timorem habeant ; et quod scriptum est, Corripe eum inter te et ipsum solum ; et quod scriptum est, Nolite ante tempus iudicare, ut non iudicemini , neque enim hic addidit ante tempus; et quod scriptum est, Tu quis es, qui iudicas alienum seruum? Suo domino stat aut cadit: stabit autem; potens est enim Deus statuere illum ; unde confirmat de his se dicere, qui intus sunt: et rursus eos iudicari iubet, cum dicit, Quid enim mihi de his, qui foris sunt iudicare? Nonne de his, qui intus sunt, uos iudicatis? Auferte malum ex uobis ipsis . Quod cum etiam faciendum uidetur, quatenus fiat, quante cure ac timoris est? ne forte contingat quod de illo ipso intelligitur in secunda ad eosdem Epistola cauendum admonere, ne maiore tristitia absorbeatur qui eiusmodi est. Et ne quisquam hoc non multum curandum putaret, ibi ait, Ut non possideamur a satana: non enim ignoramus mentes eius . Quis in his omnibus tremor, mi Pauline, sancte homo Dei! quis tremor, que tenebre! Nonne putamus de his esse dictum: Timor et tremor uenerunt supra me, et contexerunt me tenebre; et dixi, Quis dabit mihi pennas sicut columbe, et uolabo et requiescam? Ecce elongaui fugiens, et mansi in deserto. uerumtamen etiam in deserto ipso fortassis expertus sit quod adiungit: Exspectabam eum qui me saluum faceret a pusillanimitate et tempestate . Nempe ergo tentatio est uita humana super terram .

4. Quid, ipsa diuina eloquia nonne palpantur potius quam tractantur a nobis, dum in multo pluribus querimus potius quid sentiendum sit, quam definitum aliquid fixumque sentimus? Et ea cautio cum sollicitudinis plena sit, multo melior est tamen, quam temeritas affirmandi. Nonne in multis, si non secundum carnem homo sapiat, quam mortem dicit esse Apostolus, magno scandalo erit ei qui adhuc secundum  carnem sapit ? ubi et dicere quid sentias periculosissimum, et non dicere laboriosissimum, et aliud quam sentis dicere perniciosissimum est. Quid? cum ea que non approbamus in eorum, qui intus sunt, sermone uel scriptis, putantesque id ad fraterne caritatis libertatem pertinere, iudicium nostrum non occultamus, et hoc non beneuolentia, sed inuidia facere credimur, quantum peccatur in nos! et cum similiter eos qui nostras sententias reprehendunt, ledere potius uelle quam corrigere suspicamur, quantum peccamus in alios! Certe hinc existunt inimicitie plerumque etiam inter carissimas familiarissimasque personas, dum, supra quam scriptum est, unus pro altero inflatur aduersus alterum , et dum mordent et comedunt inuicem, timendum est ne consumantur ab inuicem . Quis ergo dabit mihi pennas sicut columbe, et uolabo, et requiescam ? Siue enim quia pericula, in quibus quisque uersatur, grauiora sunt quam inexperta, siue quia reuera ita est, quelibet pusillanimitas tempestasque deserti minus mihi uidetur molesta, quam ea que uel patimur, uel timemus in turbis.

5. Proinde multum approbo sententiam tuam, de huius uite statu esse agendum, uel potius cursu quam statu. Addo aliud, quia prius hoc requirendum atque tenendum est, quam illud, quale futurum sit, quo iste fert cursus. Inde ergo interrogaui quid sentias, quasi huius uite recta regula retenta atque seruata iam securi simus, cum in tam multis, maximeque in his que breuiter, ut potui, commemoraui, periculosissime laborare me sentiam. Sed quia omnis hec ignorantia et difficultas hinc mihi uidetur existere, quod in magna uarietate morum, et animarum occultissimas uoluntates atque infirmitates habentium, rem populi gerimus, non terreni atque Romani, sed Ierosolymitani celestis, magis me libuit loqui tecum ex illo quod erimus, quam ex isto quod sumus. Ibi enim etsi nescimus que bona futura sunt, non tamen de parua re certi sumus, quod ista mala ibi non erunt.

6. De agenda ergo ista temporali uita, eo modo, per quem ueniendum est ad eternam, noui concupiscentias carnales esse frenandas; tantumque remittendum in delectationes sensuum corporalium, quantum sustentande huiusmodi agendeque uite satis est, omnesque molestias temporales, pro ueritate Dei, et salute eterna nostra et proximi, patienter fortiterque tolerandas. Noui etiam proximo ad hoc consulendum omni studio caritatis, ut istam uitam recte gerat propter eternam. Preponenda etiam nobis spiritualia carnalibus, incommutabilia mutabilibus, et hec omnia tanto magis minusue posse hominem, quanto magis minusue adiuuatur gratia Dei, per Iesum Christum Dominum nostrum. Cur autem ille sic, ille autem sic adiuuetur, uel non adiuuetur, nescio: id tamen Deum summa sibique nota equitate facere scio. Propter illa uero que supra commemoraui, quemadmodum uiuendum sit cum hominibus, si quid tibi exploratum liquet, edoce me, obsecro. Sin et te ita ut  me mouent ista, confer ea cum aliquo mansueto cordis medico, siue illic inueneris abi degitis, siue cum Romam toto anniuersarie pergitis, et quod per illum tibi loquentem, seu uobis colloquentibus Dominus aperuerit, scribe mihi.

7. De resurrectione autem corporum, membrorumque in illa incorruptione atque immortalitate futuris officiis, quoniam uicissim me interrogasti quid sentiam, audi breuiter quod, si non satis erit, poterit, si Dominus adiuuerit, latius disputari. Firmissime tenendum est, unde Scripture sancte uerax et clara sententia est, uisibilia ista corpora atque terrena que nunc animalia dicuntur, spiritualia futura in resurrectione fidelium atque iustorum. Porro spiritua is corporis qualitas inexperta nobis, quemadmodum uel comprehendi, uel insinuari possit, ignoro. Corruptio ibi certe nulla erit, ac per hoc nec isto quo nunc indigent corruptibili cibo, tunc indigebunt; nec tamen eum capere non poterunt, ueraciterque consumere potestate, non necessitate. Alioquin nec Dominus eum post resurrectionem accepisset, qui nobis ita prebuit corporalis resurrectionis exemplum, ut hinc Apostolus dicat: Si mortui non resurgunt, neque Christus resurrexit  Qui cum membris omnibus appareret, eorumque officiis uteretur, loca etiam uulnerum demonstrauit. Quas ego cicatrices, non ipsa uulnera semper accepi, et eas ipsas potestate, non necessitate. Cuius potestatis facilitatem tunc maxime ostendit, cum uel in alia forma se demonstrauit, uel in domo discipulis constitutis, cum ostia clausa essent, uerus apparuit .

8. Hinc oritur de Angelis questio, utrum habeant corpora suis officiis et concursationibus congrua, an tantummodo spiritus sint? si enim habere dixerimus, occurrit nobis: Qui facit Angelos suos spiritus . Si autem non habere dixerimus, plus habet scrupuli, quomodo scriptum sit eos corporeis hominum sensibus sine corpore presentatos, hospitio susceptos, pedes eis lotos, edentibus et bibentibus ministratum . Facilius enim uideri potest sic esse spiritus Angelos dictos, ut homines animas, sicut scriptum est cum Iacob in Aegyptum tot animas descendisse  [neque enim corpora non habebant], quam ut illa omnia sine corporibus gesta credantur. Deinde certa quedam in Apocalypsi Angeli statura definitur , in ea mensura que nisi corporum esse non possit, ut quod hominibus apparuerit, non ad falsitatem, sed ad illam potestatem ac facilitatem spiritualium corporum referatur. Sed siue habeant Angeli corpora, siue quisquam possit ostendere quemadmodum corpora non habentes gerere illa omnia potuerint, in illa tamen ciuitate sanctorum, ubi etiam per Christum redempti a generatione hac, in eternum coniungentur millibus Angelorum, uoces corporales non latentes animos indicabunt; quia in illa societate diuina nichil cogitationis proximo poterit occultari, sed erit consonans in Dei laude concordia, non solum spiritu, uerum etiam spirituali  corpore expressa: hoc mihi uidetur.

9. Interim si quid congruentius ueritati uel iam tenes, uel a doctoribus audire potueris, per te nosse studiosissime exspecto. Recense sanc epistolam meam  , cui quoniam festinantissime te respondisse de diaconi festinatione causatus es, ideo non conqueror, sed potius commemoro, ut quod tunc omissum est, nunc reddatur Et de otio quippe christiano ad percipiendam uel disserendam christianam sapientiam quid sentias, et de otio quod putabam tuo, cuius mihi occupationes incredibiles nuntiate sunt, require et uide quid a te scire quesierim.  Memores nostri, felices uiuite, magna gaudia et solatia nostra sancti Dei.



EPISTOLA XCuI [* 1Kb]  . Augustinus Olympio, quem audierat prouectum recens ad nouam dignitatem , commendat impense causam Bonifacii Cataquensis episcopi, super possessione quadam Ecclesie ab ipsius predecessore non sine fraude comparata.

Domino dilectissimo, et in Christi membris honorabiliter amplectendo filio OLYMPIO, AUGUSTINUS.

1. Quidquid sis secundum seculi huius cursum, nos tamen carissimo et sincerissimo conseruo nostro Olympio christiano fidissime scribimus. Hoc enim tibi esse scimus omnigloria gloriosius, et omni sublimitate sublimius. Fama quippe ad nos pertulit, honorem te adeptum esse celsiorem; que utrum uera esset, nondum apud nos fuerat confirmatum, cum hec scribendi prouenit occasio. Sed quoniam nouimus te a Domino didicisse non alta sapere, sed humilibus consentire, quolibet culmine prouectus esses, non aliter quam soles litteras nostras te accepturum esse presumimus, domine dilectissime, et in Christi membris honorabiliter amplectende fili. Temporali uero felicitate ad eterna lucra te prudenter usurum minime dubitamus, ut quanto plus potes in hac terrena republica, tanto plus impendas celesti illi, que te in Christo peperit, ciuitati, quod tibi uberius rependatur in regione uiuentium, et in uera pace securorum ac sine fine manentium gaudiorum.

2. Sancti fratris et cepiscopi mei Bonifacii petitionem tue rursus caritati commendo, ne forte nunc fieri possit quod ante non potuit. Cum enim posset sine ulla forsitan questione quod precessor eius, quamuis sub alieno nomine, comparauerat, et sub Ecclesie nomine possidere iam ceperat, consequenter etiam ipse retinere; nolumus tamen, quoniam fisci debitor fuit, hunc scrupulum habere in conscientia. Neque enim fraus ista, quia fisco fiebat, ideo non fiebat. Et ille quidem Paulus, postquam episcopus factus est, renuntiaturus suis omnibus rebus propter immensum cumulum fiscalium debitorum, exacta quadam  cautione, in qua certum ei pondus debebatur argenti, hos exiguos agellos, unde uictum sustentaret, tanquam Ecclesie comparauit, sub nomine tunc potentissime domus, ut etiam ex ipsis, morem suum sequens, cum fisco non solueret, nullas exactorum molestias pateretur. Iste autem qui eidem Ecclesie illo defuncto est ordinatus, timuit hos agros suscipere: et cum posset pro solis fiscalibus debitis, que de memoratis possessiunculis ille contraxerat, imperiale beneficium po tulare, totum maluit confiteri, quod eas Paulus de argento proprio, cum esset fisco obnoxius, de hastario [1 1Kb] emerat; ut eas Ecclesia, si fieri potest, non occulta episcopi iniquitate, sed manifesta christiani imperatoris liberalitate possideat. Quod si fieri non potest, melius inopie laborem serui Dei tolerant, quam ut necessariorum facultatem cum conscientia fraudis obtineant.

3. Ad hoc tuum suffragium petimus impartiri digneris: quia id quod primo impetratum est, noluit allegare, ne iterum supplicandi sibi intercluderet facultatem; non enim erat ad desiderata responsum. Nunc uero cum sis eadem benignitate qua soles, sed amplior potestate, non desperamus, adiuuante Domino, meritis tuis hoc facile posse concedi: cum etiamsi tuo nomine eadem loca peteres, et memorate Ecclesie ipse donares, quis reprehenderet, aut quis non maxime predicaret petitionem tuam, non terrene cupiditati, sed christiane pietati seruientem? Domini Dei nostri misericordia te in Christo feliciorem tueatur, domine fili.



EPISTOLA XCuII [* 1Kb]  . Augustinus Olympio, ut tueatur leges de confringendis idolis et hereticis corrigendis, que uiuo Stilichone misse sunt in Africam; faciatque pro auctoritate et industria sua ut eas ex Imperatoris uoluntate constitutas esse, adeoque post Stilichonis necem nichilominus uigore intelligant Ecclesie inimici.

Domino eximio et merito prestantissimo, multumque in Christi caritate honorando filio OLYMPIO, AUGUSTINUS, in Domino salutem.

1. Quamuis mox ut audiuimus te merito sublimatum, cum ipsa fama nondum nobis certissima esset, nichil aliud de animo tuo credidimus erga Ecclesiam Dei, cuius te ueraciter filium esse gaudemus, quam quod tuis litteris mox aperuisti; tamen etiam illis lectis, quibus ultro dignatus es, etiamsi pigri et cunctantes essemus, exhortationem beneuolentissimam mittere ut instruente humilitate nostra, per religiosam obedientiam tuam, Dominus, cuius munere talis es, Ecclesie sue iamiamque subueniat, maiore fiducia tibi scribimus, domine eximie et merito prestantissime, multumque in Christi caritate honorande fili.

 2. Et fratres quidem multi sancti college mei, grauiter Ecclesia perturbata profecti sunt pene fugientes ad gloriosissimum comitatum, quos siue iam uideris, siue litteras eorum ab urbe Roma opportunitatis cuiusquam occasione acceperis: ego tamen licet nullum consilium cum eis communicare potuerim, non potui pretermittere per hunc fratrem et compresbyterum meum, qui urgente necessitate pro salute ciuis sui, etiam media hieme quomodocumque ad illas partes uenire compulsus est, et salutare et admonere caritatem tuam quam habes in Christo Iesu Domino nostro, ut opus tuum bonum diligentissima acceleretur instantia, quo nouerint inimici Ecclesie leges illas, que de idolis confringendis et hereticis corrigendis uiuo Stilichone in Africam misse sunt, ex uoluntate Imperatoris piissimi et fidelissimi constitutas; quo nesciente uel nolente factum siue dolose iactant, siue libenter putant, atque hinc animos imperitorum turbulentissimos reddunt, nobisque periculose ac uehementer infestos.

3. Hoc autem quod petendo uel suggerendo admoneo prestantiam tuam, non dubito omnium per Africam collegarum meorum fieri uoluntate; arbitrorque quacumque primitus exorta occasione facillime posse ac debere maturari, ut nouerint, sicut dixi, homines uani, quorum et aduersantium salutem requirimus, leges que pro Christi Ecclesia misse sunt, magis Theodosii filium quam Stilichonem curasse mittendas. Propterea quippe memoratus presbyter harum perlator, cum de regione sit Mileuitana, ab episcopo suo uenerabili fratre meo Seuero, qui tuam mecum sincerissimam Dilectionem multum salutat, per Hipponem-Regium, ubi ego sum, transire iussus est; quia cum forte simul essemus in magnis Ecclesie tribulationibus et perturbationibus, querebamus occasionem scribendi ad Eximietatem tuam, et non inueniebamus. Iam quidem unam epistolam miseram in negotio sancti fratris et college mei Bonifacii episcopi Cataquensis; sed nondum ad nos peruenerant grauiora, que nos uehementius agitarent: quibus comprimendis uel corrigendis quemadmodum meliore secundum Christi uiam [1 1Kb] consilio succurratur, commodius episcopi  qui propterea nauigauerunt, cum tanta benignitate tui cordis acturi sunt, qui potuerunt communi consilio diligentius deliberatum aliquid ferre, quantum temporis permittebat angustia. Illud tamen quo animum clementissimi et religiosissimi principis erga Ecclesiam prouincia nouerit, nullo modo esse differendum, sed etiam antequam episcopos qui profecti sunt, uideas, quamprimum tua prestantissima pro Christi membris in tribulatione maxima constitutis uigilantia potuerit, accelerandum suggero, peto, obsecro, flagito. Neque enim paruum in his malis solatium Dominus obtulit, quod te uoluit multo amplius posse quam  poteras, quando iam de tuis multis ac magnis operibus bonis gaudebamus.

4. Multum sane de quorumdam, neque paucorum fide firma et stabili gratulamur qui ex occasione legum ipsarum ad Christianam religionem uel catholicam pacem conuersi sunt; pro quorum salute sempiterna nos in hac temporali etiam periclitari delectat. Propterea enim maxime ab hominibus nimium dureque peruersis, nunc inimicitiarum grauiores impetus sustinemus, quos nonnulli eorum nobiscum patientissime sustinent: sed plurimum infirmitati metuimus, donec discant et ualeant adiuuante misericordissima gratia Domini, seculum presens et hominum diem robore cordis ualentiore contemnere. Commonitorium quod misi fratribus episcopis, si, ut puto, nondum ibi sunt, ab Eximietate tua illis tradatur, cum uenerint. Tantam quippe tui sincerissimi pectoris habemus fiduciam, ut, adiuuante Domino Deo nostro, non solum impertitorem auxilii te uelimus, uerum etiam consilii participem.



EPISTOLA XCuIII [* 1Kb]  . Augustinus Bonifacio episcopo, respondens qui fiat ut infantibus in Baptismo prosit parentum fides, cum post Baptismum non noceat illis parentum impietas; deinde quomodo susceptores in Baptismo respondeant illos credere, cum paruuli reuera non credant, et incertum sit an sint credituri.

BONIFACIO [1 1Kb]  cepiscopo, AUGUSTINUS, in Domino salutem.

1. Queris a me, utrum parentes baptizatis paruulis suis noceant, cum eos demoniorum sacrificiis sanare conantur. Et si non nocent, quomodo eis prosit, cum baptizantur, parentum fides quorum eis non potest obesse perfidia. Ubi respondeo, tantam illius Sacramenti, hoc est Baptismi salutaris, esse uirtutem in sancta compage corporis Christi, ut semel generatus per aliorum carnalem uoluptatem, cum semel regeneratus fuerit per aliorum spiritualem uoluntatem, deinceps non possit uinculo aliene iniquitatis obstringi, cui nulla sua uoluntate consentit. Et anima enim patris mea est, inquit, et anima filii mea est. Anima que peccauerit, ipsa morietur : non autem peccat ipsa, cum parentes ei omnino nescienti, uel quilibet alius adhibet sacrilegia demoniorum. Sed ideo ex Adam traxit quod Sacramenti illius gratia solueretur, quia nondum erat anima separatim uiuens, id est altera anima de qua diceretur,  Et anima patris mea est, et anima filii mea est. Iam itaque cum homo in seipso est, ab eo qui genuit alter effectus, peccato alterius sine sua consensione non tenetur obnoxius. Traxit ergo reatum, quia unus erat cum illo et in illo a quo traxit, quando quod traxit admissum est. Non autem trahit alter ab altero, quando sua unoquoque propria uita uiuente iam est unde dicatur, Anima que peccauerit, ipsa morietur.

2. Ut autem possit regenerari per officium uoluntatis aliene, cum offertur consecrandus, facit hoc unus Spiritus, ex quo regeneratur oblatus. Non enim scriptum est, Nisi quis renatus fuerit ex parentum uoluntate, aut ex offerentium uel ministrantium fide; sed, Nisi quis renatus fuerit ex aqua et Spiritu Sancto . Aqua igitur exhibens forinsecus sacramentum gratie, et Spiritus operans intrinsecus beneficium gratie, soluens uinculum culpe, reconcilians bonum nature, regenerant hominem in uno Christo, ex uno Adam generatum. Regenerans ergo Spiritus in maioribus offerentibus, et paruulo oblato renatoque communis est: ideo per hanc societatem unius eiusdemque Spiritus prodest offerentium uoluntas paruulo oblato. Quando autem in paruulum maiores peccant, offerentes eum atque obligare conantes demonum sacrilegis uinculis, non est anima utrorumque communis, ut etiam culpam possint habere communem. Non enim sic communicatur culpa per alterius uoluntatem, quemadmodum communicatur gratia per sancti Spiritus unitatem. Potest enim et in hoc et in illo homine esse unus Spiritus sanctus, etiamsi inuicem nesciant per quem sit utriusque gratia communis. Non autem potest spiritus hominis esse et huius et illius, per quem peccante altero, et altero non peccante, sit tamen culpa communis. Ac per hoc potest paruulus semel ex parentum carne generatus Dei Spiritu regenerari, ut ex illis obligatio contracta soluatur. Non potest autem semel Dei Spiritu regeneratus ex parentum carne regenerari, ut obligatio que soluta est, iterum contrahatur. Et ideo semel perceptam paruulus Christi gratiam non amittit, nisi propria impietate, si etatis accessu tam malus euaserit. Tunc enim etiam propria incipiet habere peccata, que non regeneratione auferantur, sed alia curatione sanentur.

3. uerumtamen recte dicuntur parentes, uel quicumque maiores, filios seu quoslibet paruulos baptizatos demoniorum sacrilegiis obligare conantes, spiritualiter homicide. Nam in illis quidem interfectionem non faciunt, sed quantum in ipsis est, interfectores fiunt. Recte illis dicitur, quando ab hoc scelere prohibentur, Nolite occidere paruulos uestros: dicit enim et Apostolus, Spiritum nolite exstinguere ; non quia ille exstingui potest, sed quantum in ipsis est, exstinctores eius merito dicuntur, qui sic agunt ut exstinctum uelint. Isto sensu recte intelligi potest quod scripsit beatissimus Cyprianus in epistola de Lapsis, cum eos qui tempore persecutionis idolis immolauerant arguens: Ac ne quid deesset, inquit, ad criminis cumulum, infantes quoque parentum manibus  impositi uel attrectati, amiserunt paruuli quod in primo statim natiuitatis exordio fuerant consecuti. Amiserunt, dixit, quantum attinuit ad illorum scelus, a quibus amittere coacti sunt. Amiserunt in eorum mente ac uoluntate, qui in illos tantum facinus commiserunt. Nam si in seipsis amisissent, remansissent utique diuina sententia sine ulla defensione damnandi. Quod si sanctus Cyprianus arbitraretur, non eorum defensionem continuo subiiceret, dicens: Nonne illi, cum iudicii dies uenerit, dicent, Nos nichil fecimus, nec derelicto cibo et poculo Domini, ad profana contagia sponte properauimus; perdidit nos aliena perfidia, parentes sensimus parricidas: illi nobis Ecclesiam matrem, illi patrem Dominum negauerunt, ut dum parui et improuidi, et tanti facinoris ignari per alios ad consortium criminis iungimur, aliena fraude caperemur? Hanc defensionem non subnecteret, nisi iustissimam crederet et in Dei iudicio paruulis profuturam. Si enim uere dicitur, Nos nichil lecimus; Anima que peccauerit, ipsa morietur, nec illi peribunt sub Dei iusto iudicio, quos parentes suo scelere quantum ad seipsos attinet, perdiderunt.

4. Illud uero quod in eadem commemoratur epistola, quamdam paruulam turbatis in fugam parentibus, nutrici derelictam, atque ab eadem nutrice demonum sacrilegiis impactam, postea in ecclesia illatam sibi Eucaristiam miris motibus respuisse, ideo mihi uidetur diuinitus factum, ne maiores putarent nichil se in paruulos in illa iniquitate peccare, sed potius intelligerent, per illum significantem quodammodo gestum corporis eorum qui loqui non poterant, se mirabibter admoneri quid ipsi facere deberent, qui post tantum illud nefas sacramentis salutaribus [1 1Kb] irruebant unde se utique penitendo abstinere deberent. Nec cum tale ali quid diuina prouidentia per infantulos agit, ipsos id agere scientia uel ratione credendum est. Neque enim quia cuiusdam prophete dementiam Deus uoluit etiam asina loquente cercere , ideo admiranda est asinorum sapientia. Porro si per animal irrationale sonuit aliquid homini simillimum, quod miraculo diuino, non cordi asinino tribuendum sit; ita potuit Omnipotens per infantis animam, non ubi ratio nulla erat, sed ubi adhuc sopita erat, gestu corporis eius ostendere quid illi, qui et in se et in paruulos suos peccauerant, curare deberent. Ceterum cum infans non redeat in parentem, ut cum illo et in illo unus homo sit, sed omnino alter sit, habens carnem suam et animam suam, Anima que peccauerit, ipsa morietur.

5. Nec illud te moueat, quod quidam non ea fide ad Baptismum percipiendum paruulos ferunt, ut gratia spirituali ad uitam regenerentur eternam, sed quod eos putant hoc remedio temporalem retinere uel recipere sanitatem. Non enim propterea illi non regenerantur, quia non ab istis hac intentione offeruntur. Celebrantur enim per eos necessaria ministeria, et uerba sacramentorum, sine quibus consecrari paruulus  non potest [1 1Kb] . Spiritus autem ille sanctus qui habitat in sanctis, ex quibus una illa columba deargentata caritatis igne conflatur, agit quod agit etiam per seruitutem, aliquando non solum simpliciter ignorantium, uerum etiam damnabiliter indignorum. Offeruntur quippe paruuli ad percipiendam spiritualem gratiam, non tam ab eis quorum gestantur manibus , quam ab uniuersa societate sanctorum atque fidelium. Ab omnibus namque offerri recte intelliguntur, quibus placet quod offeruntur, et quorum sancta atque indiuidua caritate ad communicationem sancti Spiritus adiuuantur. Tota hoc ergo mater Ecclesia, que in sanctis est, facit, quia tota omnes, tota singulos parit. Nam si christiani baptismi sacramentum, quando [2 1Kb] unum atque idipsum est, etiam apud hereticos ualet et sufficit ad consecrationem, quamuis ad uite eterne participationem non sufficiat; que consecratio reum quidem facit hereticum extra Domini gregem habentem dominicum characterem, corrigendum tamen admonet sana doctrina, non iterum similiter consecrandum: quanto potius in catholica Ecclesia etiam per stipule ministerium frumenta purganda portantur, ut ad masse societatem mediante area perducantur?

6. Illud autem nolo te fallat, ut existimes reatus uinculum ex Adam tractum, aliter non posse disrumpi, nisi paruuli ad percipiendam Christi gratiam a parentibus offerantur: sic enim scribens dicis, Ut sicut parentes fuerunt auctores ad eorum penam, per fidem parentum identidem iustificentur: cum uideas multos non offerri a parentibus, sed etiam a quibuslibet extraneis, sicut a dominis seruuli aliquando offeruntur. Et nonnunquam mortuis parentibus suis paruuli baptizantur, ab eis oblati qui illis huiusmodi misericordiam prebere potuerunt. Aliquando etiam quos crudeliter parentes exposuerunt nutriendos [3 1Kb] a quibuslibet, nonnunquam a sacris uirginibus colliguntur, et ab eis offeruntur ad Baptismum; que certe proprios filios nec habuerunt ullos, nec habere disponunt: ac per hoc nichil aliud hic fieri uides, nisi quod in Euangelio scriptum est, cum Dominus interrogasset quis illi a latronibus sauciato, et semiuiuo in uia derelicto proximus fuisset; responsum est enim, Qui in illum fecit misericordiam .

7. Difficillimam sane questionem tibi proposuisse  uisus es, in extremo inquisitionis tue, ea uidelicet intentione qua soles uehementer cauere mendacium. Si constituam, inquis, ante te paruulum, et interrogem utrum cum creuerit futurus sit castus, uel fur non sit futurus; sine dubio respondebis: Nescio. Et utrum in eadem paruula etate constitutus, cogitet aliquid boni uel mali; dices: Nescio. Si itaque de moribus eius futuris nichil audes certi promittere, et de eius presenti cogitatione; quid est illud quod quando ad Baptismum offeruntur, pro eis parentes tanquam fidedictores respondent, et dicunt illos facere quod illa etas cogitare non potest, aut si potest, occultum est? Interrogamus enim eos a quibus offeruntur, et dicimus: Credit in Deum? De illa etate, que utrum sit Deus ignorat, respondent: Credit; et ad cetera sic respondetur singula que queruntur. Unde miror parentes in istis rebus tam fidenter pro paruulo respondere, ut dicant eum tanta bona facere que ad horam qua baptizatur, baptizator interrogat, tamen eadem hora si subiiciam, Erit castus qui baptizatur, aut non erit fur? nescio utrum audet dicere aliquis, Aliquid horum erit, aut non erit, sicut mihi sine dubitatione respondet quod credat in Deum, et quod se conuertat ad Deum. Deinde scripta tua concludens, adiungis et dicis: Ad istas ergo questiones peto breuiter respondere digneris, ita ut non mihi de consuetudine prescribas, sed rationem reddas.

8. His litteris tuis lectis et relectis, et quantum temporis angustie sinebant consideratis, recordatus sum Nebridium amicum meum, qui cum esset rerum obscurarum ad doctrinam pietatis maxime pertinentium diligentissimus et acerrimus inquisitor, ualde oderat de questione magna responsionem breuem. Et quisquis hoc poposcisset, egerrime ferebat, eumque, si eius persona pateretur, uultu indignabundus et uoce cohibebat, indignum deputans qui talia quereret, cum de re tanta quam multa dici possent deberentque nesciret. Sed ego tibi non similiter, ut solebat ille, succenseo: es enim episcopus multis curis occupatus, ut ego; unde nec tibi facile uacat prolixum aliquid legere, nec mihi scribere. Nam ille tunc adolescens, qui talia breuiter nolebat audire, et de multis in nostra sermocinatione querebat, ab otioso querebat otiosus: tu uero cogitans nunc quis et a quo ista flagites, breuiter de re tanta respondere me iubes. Ecce facio quantum possum; Dominus adiuuet ut quod postulas possim.

9. Nempe sepe ita loquimur, ut Pascha propinquante dicamus crastinam uel perendinam Domini passionem, cum ille ante tam multos annos passus sit, nec omnino nisi semel illa passio facta sit. Nempe ipso die dominico dicimus, Hodie Dominus resurrexit; cum ex quo resurrexit tot anni transierint. Cur nemo tam ineptus est, ut nos ita loquentes arguat esse mentitos, nisi quia istos dies secundum illorum, quibus hec gesta sunt, similitudinem nuncupamus, ut dicatur ipse dies qui non est ipse, sed reuolutione temporis similis eius, et dicatur illo die fieri, propter sacramenti celebrationem, quod non illo die, sed iam olim factum est? Nonne semel immolatus est  Christus in seipso, et tamen in sacramento non solum per omnes Pasche solemnitates, sed omni die populis immolatur, nec utique mentitur qui interrogatus eum responderit immolari? Si enim sacramenta quamdam similitudinem earum rerum quarum sacramenta sunt, non haberent, omnino sacramenta non essent. Ex hac autem similitudine plerumque etiam [1 1Kb] ipsarum rerum nomina accipiunt. Sicut ergo secundum quemdam modum sacramentum corporis Christi corpus Christi est, sacramentum sanguinis Christi sanguis Christi est, ita sacramentum fidei fides est Nihil est autem aliud credere, quam fidem habere. Ac per hoc cum respondetur paruulus credere, qui fidei nondum habet affectum, respondetur fidem habere propter fidei sacramentum, et conuertere se ad Deum propter conuersionis sacramentum, quia et ipsa responsio ad celebrationem pertinet sacramenti. Sicut de ipso Baptismo Apostolus, Consepulti, inquit, sumus Christo per Baptismum in mortem . Non ait, Sepulturam significauimus; sed prorsus ait, Consepulti sumus. Sacramentum ergo tante rei nonnisi eiusdem rei uocabulo nuncupauit.

10. Itaque paruulum, etsi nondum fides illa que in credentium uoluntate consistit, iam tamen ipsius fidei sacramentum fidelem facit. Nam sicut credere respondetur, ita etiam fidelis uocatur, non rem ipsa mente annuendo, sed ipsius rei sacramentum percipiendo. Cum autem homo sapere ceperit, non illud sacramentum repetet, sed intelliget, eiusque ueritati consona etiam uoluntate coaptabitur. Hoc quandiu non potest, ualebit sacramentum ad eius tutelam aduersus contrarias potestates; et tantum ualebit ut si ante rationis usum [2 1Kb] ex hac uita emigrauerit, per ipsum sacramentum commendante Ecclesie caritate, ab illa condemnatione, que per unum hominem intrauit in mundum , christiano adiutorio liberetur. Hoc qui non credit, et fieri non posse arbitratur, profecto infidelis est, etsi habeat fidei sacramentum; longeque melior est illo [3 1Kb] paruulus, qui etiamsi fidem nondum habeat in cogitatione, non ei tamen obicem contrarie cogitationis opponit, unde sacramentum eius salubriter percipit. Respondi, sicut existimo, questionibus tuis, quantum attinet ad minus capace, et ad contentiosos, non satis; quantum autem ad pacatos et intelligentes, plus forte quam sat est. Nec tibi ad excusationem meam obieci firmissimam consuetudinem, sed saluberrime consuetudinis reddidi quam potui rationem.



EPISTOLA XCIX [* 1Kb]  . Ex Romanorum calamitate susceptum animo dolore commiserationemque significat.

Religiosissime atque in Christi membris merito sancteque laudabili famule Dei ITALICAE, AUGUSTINUS, in Domino salutem.

 1. Tres epistolas tue Benignitatis acceperam, cum ista rescripsi. Unam que adhuc meas litteras exigebat, alteram que ad te iam peruenisse indicabat, tertiam que beneuolentissimam pro nobis curam tuam etiam de domo clarissimi et egregii iuuenis Iuliani, que nostris adheret parietibus, continebat. Qua accepta continuo respondere non distuli, quia procurator Eximietatis tue cito se Romam posse mittere, scripsit: cuius litteris grauiter contristati sumus, quod ea que illic in Urbe uel circa Urbem geruntur  , non nobis insinuare curauit, ut certum apud nos fieret quod incerte fame credere nolebamus. Fratrum quippe litteris ante transmissis, quamuis molesta et dura, multo tamen leuiora nuntiata sunt. Plus sane quam dici potest miratus sum, quod nec tanta occasione hominum tuorum fratres sancti episcopi scripserint, nec epistola tua quidquam nobis de tantis tribulationibus uestris insinuauerit; que utique per uiscera caritatis et nostre sunt; nisi forte faciendum non putasti, quod nichil prodesse duxisti, aut nos tuis litteris mestificari noluisti. Prodest aliquid, quantum ego arbitror, etiam ista cognoscere. Primo, quia iniustum est gaudere uelle cum gaudentibus, et flere non uelle cum flentibus : deinde, quia tribulatio patientiam operatur, patientia probationem, probatio spem, spes autem non confundit, quia caritas Dei diffusa est in cordibus nostris per Spiritum sanctum, qui datus est nobis .

2. Absit itaque ut recusemus audire etiam que amara et tristia sunt erga carissimos nostros. Nescio quo enim modo minus fit quod patitur unum membrum, si compatiuntur alia membra . Nec ipsa mali releuatio fit per communionem cladis, sed per solatium caritatis, ut quamuis alii ferendo patiuntur, alii cognoscendo compatiuntur, communis sit tamen tribulatio, quibus probatio, spes, dilectio, spiritusque communis est. Omnes autem nos Dominus consolatur, qui et hec temporalia mala predixit, et post hec bona eterna promisit: nec debet cum preliatur infringi, qui uult post prelium coronari, uires illo subministrante certantibus, qui preparat ineffabilia dona uictoribus.

3. Rescripta illa nostra non tibi ad nos auferant scribendi fiduciam, presertim quia timorem nostrum non improbabili defensione lenistri. Paruulos tuos resalutamus, et in Christo tibi grandescere optamus, qui iam in hac etate cernunt quam sit amor huius seculi periculosus et noxius; atque utinam cum magna et dura quatiuntur [1 1Kb] , parua et flexibilia corrigantur. De domo illa quid dicam, nisi benignissime tue cure gratias agam? Nam eam, quam dare possumus, nolunt; quam uolunt autem, dare non possumus. Neque  enim sicut falso audierunt, a decessore meo relicta est Ecclesie, sed inter antiqua eius predia possidetur et antique alteri ecclesie sic coheret, quemadmodum ista de qua agitur, alteri.



EPISTOLA C [* 1Kb]  . Augustinus Donato proconsuli Africe, ut Donatistas cerceat, non occidat.

Domino eximio meritoque honorabili insigniterque laudabili filio DONATO  , AUGUSTINUS, in Domino salutem.

1. Nollem quidem in his afflictationibus esse Africanam Ecclesiam constitutam, ut terrene ullius potestatis indigeret auxilio. Sed quia, sicut Apostolus dicit, Non est potestas nisi a Deo ; procul dubio, cum per uos sincerissimos Catholice matris filios eidem subuenitur, auxilium nostrum in nomine Domini est, qui fecit celum et terram . Quis enim non sentiat in tantis malis non paruam nobis consolationem diuinitus missam, cum tu uir talis et Christi nominis amantissimus, proconsularibus es sublimatus insignibus, ut ab sceleratis et sacrilegis ausibus inimicos Ecclesie bone tue uoluntati potestas sociata cohiberet, domine eximie meritoque honorabilis insigniterque laudabilis fili? Denique unum solum est quod in tua iustitia pertimescimus, ne forte, quoniam quidquid mali contra christianam societatem ab hominibus impiis ingratisque committitur, profecto grauius est et atrocius quam si in alios talia committantur, tu quoque pro immanitate facinorum, ac non potius pro lenitatis christiane consideratione censeas cercendum; quod te per Iesum [1 1Kb] Christum ne facias obsecramus. Neque enim uindictam de inimicis in hac terra requirimus, aut uero ad eas angustias animi nos debent coarctare que patimur, ut obliuiscamur quid nobis preceperit, pro cuius ueritate ac nomine patimur: diligimus inimicos nostros et oramus pro eis. Unde ex occasione terribilium iudicum ac legum, ne in eterni iudicii penas incidant, corrigi eos cupimus, non necari; nec disciplinam circa eos negligi uolumus, nec suppliciis [2 1Kb] quibus digni sunt exerceri. Sic igitur eorum peccata compesce, ut sint quos peniteat peccasse.

2. Quesumus igitur ut cum Ecclesie causas audis, quamlibet nefariis iniuriis appetitam uel afflictam esse cognoueris, potestatem occidendi te habere obliuiscaris, et petitionem nostram non obliuiscaris. Non tibi uile sit, neque contemptibile, fili honorabiliter dilectissime, quod uos rogamus ne occidantur, pro quibus Dominum rogamus ut corrigantur. Excepto etiam  quod a perpetuo proposito recedere non debemus uincendi in bono malum; illud quoque prudentia tua cogitet, quod causas ecclesiasticas insinuare uobis nemo preter ecclesiasticos curat. Proinde, si occidendos in his sceleribus homines putaueritis, deterrebitis nos ne per operam nostram ad uestrum iudicium aliquid tale perueniat: quo comperto illi in nostram perniciem licentiore audacia grassabuntur, necessitate nobis impacta et indicta, ut etiam occidi ab eis eligamus, quam eos occidendos uestris iudiciis ingeramus. Hanc admonitionem, petitionem, obsecrationem meam ne, queso, aspernanter accipias. Neque enim te arbitror non recolere, magnam me ad te et multo quam nunc es altius sublimatum etiamsi episcopus non essem, fiduciam tamen habere potuisse. Cito interim per edictum Excellentie tue nouerint heretici Donatiste, manere leges contra errorem suum latas, quas iam nichil ualere arbitrantur et iactant, ne uel sic nobis parcere aliquatenus possint. Plurimum autem labores et pericula nostra, quo fructuosa sint, adiuuabis, si eorum uanissimam et impie superbie plenissimam sectam non ita cures imperialibus legibus comprimi, ut sibi uel suis uideantur qualescumque molestias pro ueritate atque iustitia sustinere: sed eos, cum hoc abs te petitur, rerum certarum manifestissimis documentis apud Acta uel Prestantie tue uel minorum iudicum conuinci atque instrui patiaris, ut et ipsi qui te iubente attinentur, duram, si fieri potest, flectant in melius uoluntatem, et ea ceteris salubriter legant. Onerosior est quippe quam utilior diligentia, quamuis ut magnum deseratur malum, et magnum teneatur bonum, cogi tantum homines, non doceri.



EPISTOLA CI [* 1Kb]  . Augustinus Memorio episcopo libros ipsius de Musica flagitanti, sextum librum mittit, et ceteros si repererit, mittendos pollicetur; eaque occasione agit de disciplinis, quas falso liberales dici ostendit, nisi adsit studium christiane pietatis.

Domino beatissimo et uenerabiliter carissimo, et sinceriter desiderantissimo fratri et cepiscopo MEMORIO  , AUGUSTINUS, in Domino salutem.

1. Nullas iam reddere debui litteras sancte Charitati tue sine his libris, quos a me sancti amoris iure uiolentissimo flagitasti, ut hac saltem obedientia responderem epistolis tuis, quibus me magis onerare quam honorare dignatus es. Quanquam ubi succumbo,  quia oneror; ibi etiam, quia diligor, subleuor. Neque enim a quolibet diligor, subleuor, eligor [1 1Kb] ; sed ab eo uiro et Domini sacerdote, quem sic acceptum Deo sentio, ut cum animam tuam tam bonam leuas ad Dominum, quoniam in illa me habes, leues et me. Debui ergo nunc libros mittere, quos emendaturum me esse promiseram: et ideo non misi, quia non emendaui; non quia nolui, sed quia non potui, curis uidelicet multis et multum preualentibus occupatus. Nimis autem ingratum ac ferreum fuit, ut te qui nos sic amas, hic sanctus frater et collega noster Possidius, in quo nostram non paruam presentiam reperies, uel non disceret, uel sine litteris nostris disceret. Est enim per nostrum ministerium non litteris illis, quas uariarum serui libidinum liberales uocant, sed dominico pane nutritus, quantus ei potuit per nostras angustias dispensari.

2. Quid enim aliud dicendum est eis, qui cum sint iniqui et impii, liberaliter sibi uidentur eruditi, nisi quod in litteris uere liberalibus legimus: Si uos Filius liberauerit, tunc uere liberi eritis? Per eum namque prestatur ut ipse etiam, que liberales discipline ab eis qui in libertatem uocati non sunt appellantur, quid in se habeant liberale noscatur. Neque enim habent congruum libertati, nisi quod habent congruum ueritati: unde ille ipse Filius, Et ueritas, inquit, liberabit uos . Non ergo ille innumerabiles et impie fabule, quibus uanorum plena sunt carmina petarum, ullo modo nostre consonant libertati; non oratorum inflata et expolita mendacia; non denique ipsorum philosophorum garrule argutie, qui uel Deum prorsus non cognouerunt uel cum cognouissent Deum, non sicut Deum glorificauerunt, aut gratias egerunt, sed euanuerunt in cogitationibus suis, et obscuratum est insipiens cor eorum, et dicentes se esse sapientes, stulti facti sunt: et immutauerunt gloriam incorrupti Dei in similitudinem imaginis corruptibilis hominis et uolucrum atque quadrupedum et serpentium; uel qui istis simulacris non dediti, aut non nimis dediti, coluerunt tamen et seruierunt creature potius quam Creatori . Absit omnino ut istorum uanitates et insanie mendaces, uentose nuge ac superbus error, recte liberales littere nominentur, hominum scilicet infelicium, qui Dei gratiam per Iesum Christum Dominum nostrum, qua sola liberamur de corpore mortis huius , non cognouerunt, nec in eis ipsis que uera senserunt [2 1Kb] . historia sane, cuius scriptores fidem se precipue narrationibus suis debere profitentur fortassis habeat aliquid cognitione dignum liberis, cum siue bona siue mala hominum, tamen uera narrantur. Quamuis in eis cognoscendis, qui Spiritu sancto non adiuti sunt, rumoresque colligere ipsa humane infirmitatis conditione compulsi sunt, quemadmodum non fallerentur in plurimis, omnino non uideo: est tamen in eis aliqua propinquitas libertatis, si uoluntatem mentiendi non habent,  nec homines fallunt, nisi cum ab hominibus humana infirmitate falluntur.

3. uerum quia in omnibus rerum motibus quid numeri ualeant, facilius consideratur in uocibus, eaque consideratio quibusdam quasi gradatis itineribus nititur ad superna intima ueritatis, in quibus uiis ostendit se sapientia hilariter, et in omni prouidentia occurrit amantibus : initio nostri otii cum a curis maioribus magisque necessariis uacabat animus, uolui per ista, que a nobis desiderasti, scripta proludere, quando conscripsi de solo rhythmo sex libros, et de melo scribere alios forsitan sex, fateor, disponebam, cum mihi otium futurum sperabam. Sed posteaquam mihi curarum ecclesiasticarum sarcina imposita est, omnes ille delicie fugere de manibus, ita ut uix nunc ipsum codicem inueniam, quoniam tuam uoluntatem, nec petitionem sed iussionem, contemnere nequeo. Quod sane opusculum si potuero mittere, non quidem me tibi obtemperasse, uerumtamen te hoc a me tantopere flagitasse penitebit. Difficillime quippe intelliguntur in eo quinque libri, si non adsit qui non solum disputantium possit separare personas, uerum etiam pronuntiando ita sonare morulas syllabarum, ut eis exprimantur sensumque aurium feriant genera numerorum: maxime quia in quibusdam etiam silentiorum dimensa interualla miscentur, que omnino sentiri nequeunt, nisi auditorem pronuntiator informet.

4. Sextum sane librum quem emendatum reperi, ubi est omnis fructus ceterorum, non distuli mittere Charitati tue: fortassis ipse tuam non multum refugiet grauitatem. Nam superiores quinque uix filio nostro et condiacono Iuliano, quoniam et ipse iam nobiscum commilitat, lectione et cognitione digni uidebuntur. Quem quidem non audeo dicere, plus amo quam te, quia nec ueraciter dico, sed tamen audeo dicere, plus desidero quam te. Mirum uideri potest quemadmodum quem pariter amo, amplius desiderem; sed hoc mihi facit spes amplior uidendi eum: puto enim quod si ad nos te iubente uel mittente uenerit, et hoc faciet quod adolescentem decet, maxime quia nondum curis maioribus detinetur, et teipsum mihi expeditius apportabit. Quibus numeris consistant uersus Dauidici non scripsi, quia nescio. Neque enim ex hebrea lingua, quam ignoro, potuit etiam numeros interpres exprimere, ne metri necessitate ab interpretandi ueritate amplius quam ratio sententiarum sinebat, digredi cogeretur: certis tamen eos constare numeris, credo illis qui eam linguam probe callent. Amauit enim uir ille sanctus musicam piam et in ea studia nos magis ipse quam ullus alius auctor accendit. Habitetis omnes in eternum in adiutorio Altissimi , qui habitatis unanimes in domo , pater materque fratres filiorum, et cuncti unius Patris filii, memores nostri.





DE SEQUENTE EPISTOLA. 

Inter hec misse sunt mihi a Carthagine questiones sex, quas proposuit amicus quidam, quem cupiebam fieri  christianum, ut contra Paganos soluerentur, presertim quia nonnullas earum a Porphyrio philosopho propositas dixit. Sed non eum esse arbitror Porphyrium Siculum illum, cuius celeberrima est fama. Harum questionum disputationes in unum librum contuli, non prolixum, cuius est titulus: »Sex questiones contra Paganos exposite.« Earum autem prima est de Resurrectione, secunda de tempore christiane religionis, tertia de sacrificiorum distinctione, quarta de eo quod scriptum est, »In qua mensura mensi fueritis, remetietur uobis« , quinta de Filio Dei secundum Salomonem, sexta de Iona propheta. In quarum secunda quod dixi, »Salus religionis huius, per quam solam ueram salus uera ueraciterque promittitur, nulli unquam defuit, qui dignus fuit, et cui defuit, dignus non fuit,« non ita dixi tanquam ex meritis suis quisquam dignus fuerit, sed quemadmodum ait Apostolus, »Non ex operibus, sed ex uocante dictum esse, Maior seruiet minori« : quam uocationem ad Dei propositum asserit pertinere. Unde dicit: »Non secundum opera nostra, sed secundum suum propositum et gratiam« . Unde item dicit: »Scimus quia diligentibus Deum omnia cooperantur in bonum, iis qui secundum propositum uocati sunt sancti« . De qua uocatione ait: »Ut dignos uos habeat uocatione sua sancta« . Hic liber post epistolam, que postmodum a capite addita est, sic incipit: »Mouet quosdam, et requirunt.«



SEX QUAESTIONES CONTRA PAGANOS EXPOSITAE, LIBER UNUS, SEU EPISTOLA CII [* 1Kb]  .

Augustinus Deogratias presbytero mittens solutionem questionum sex propositarum a pagano quodam quas ipse Augustino exsoluendas transmiserat.

Sincerissimo fratri et compresbytero DEOGRATIAS, AUGUSTINUS, in Domino salutem.

1. Questiones tibi propositas mihi delegare maluisti, non, ut opinior, pigritia, sed quod ea quoque ipsa que nosti, libentius per nos audis, dum nos nimis diligis. At ego propterea malebam a te illas aperiri, quod ille ipse amicus, qui eas proposuit, quantum ex hoc coniici datur, quod mihi ad quasdam epistolas non rescripsit, quasi nos uerecundatur sequi: uiderit quam ob causam. Hoc tamen suspicor, nec suspicio mea uel maleuola est uel absurda, cum et optime noueris quantum eum diligam, quantoque mihi dolori sit, quod nondum christianus est; et utique non inconuenienter arbitror eum, quem uideo mihi rescribere noluisse, nichil sibi a me scribi uoluisse. Proinde obsecro te, ut quemadmodum ego tibi parui,  atque inter meas arctissimas occupationes, tuam sanctam mihique carissimam uoluntatem offendere timui, si non facerem quod petisti, ita tu quoque facias quod peto. Hoc est autem, ut breuiter quemadmodum a te, sicut mihi indicasti, postulauit, ad omnia illi respondere non graueris, quod et ante facere potuisti. Scies enim cum legeris, nichil pene a me dictum quod ipse non noueras, aut quod me tacente nosse non poteras. Sed hoc opus meum rogo habeas cum ceteris, quorum studio scis conuenire. Tuum uero illud quod flagito, habeat ipse cui hoc potissimum congruit, et ceteri quos non parum ista delectant, quemadmodum dici possunt abs te, inter quos et ipse sum. uiuas semper in Christo nostri memor.



QUAESTIO PRIMA. De Resurrectione.

2. Mouet quosdam, et requirunt de duabus resurrectionibus que conueniat promisse resurrectioni, utrumnam Christi an Lazari? Si Christi, inquiunt, quomodo potest hec conuenire resurrectioni natorum ex semine, eius qui nulla seminis conditione natus est? Si autem Lazari resurrectio conuenire asseritur, ne hec quidem congruere uidetur: siquidem Lazari resurrectio facta sit de corpore nondum tabescente, de eo corpore, quo Lazarus dicebatur; nostra autem multis seculis post ex confuso eruetur. Deinde si post resurrectionem status beatus futurus est, nulla corporis iniuria, nulla necessitate famis, quid sibi uult cibatum Christum fuisse, et uulnera monstrauisse? Sed si propter incredulum fecit, finxit: si autem uerum ostendit, ergo in resurrectione accepta futura sunt uulnera.

3. Quibus respondetur, ideo non Lazari resurrectionem, sed potius Christi congruere promisse resurrectioni, quia Lazarus ita resurrexit ut iterum moreretur, Christus autem, sicut de illo scriptum est, surgens a mortuis, iam non moritur, et mors illi ultra non dominabitur . Quod etiam promissum est resurrecturis in fine seculi, et cum illo regnaturis in eternum. Sic autem non pertinet ad resurrectionem differentia natiuitatis Christi et nostre, quod ille sine uirili semine, nos autem ex uiro et femina creati sumus, sicut etiam non pertinet ad ipsius mortis differentiam. Non enim propterea illius non uera mors fuit, quia sine uirili semine natus est; sicut nec ipsius primi hominis aliter exorta caro quam nostra  aliquid attulit ad differentiam mortis, ut aliter ille moreretur, aliter nos. Sicut autem ad mortis sic nec ad resurrectionis differentiam ualet diuersa natiuitas.

4. Sed ne hoc ipsum quod scriptum est de primo homine, similiter infideles homines nolint credere, querant uel animaduertant, si uel hoc possunt, quam muliorum animalium genera sine parentibus ex terra procreentur, que tamen ceundo pariant etiam ipsa sui simile, nec propter diuersitatem natiuitatis intersit aliquid ad naturam eorum, que procreata sunt ex terra, et eorum que illis ceuntibus orta sunt. Similiter  enim uiuunt, similiterque moriuntur, quamuis dissimiliter nata sint. Ita non est absurdum, ut similiter resurgant corpora, que dissimiliter orta sunt. Huiusmodi autem homines non ualentes intueri ad quam rem intersit aliquid diuersum, et ad quam non intersit, ubi aduerterint aliquam distantiam primordiorum, etiam omnia consequent a distare oportere contendunt. Possunt tales putare oleum ex adipibus non debere natare super aquam, sicut illud quod ex oliua est, quoniam longe est utriusque origo dissimilis, quando illud ex ligno, hoc ex carne profluxerit.

5. Quantum autem attinet ad illam differentiam, quod Christi corpus, non dissolutum tabe atque putredine, die tertio resurrexit, nostra uero post longum tempus, ex quadam, quo soluta discesserant, confusione reparabuntur; humane facultati utrumque impossibile est, diuine autem potestati utrumque facillimum. Ut enim radius oculi nostri, non citius peruenit ad propinquiora, tardius ad longinquiora, sed utraque interualla parili celeritate contingit; ita cum in ictu oculi , sicut Apostolus dicit, fit resurrectio mortuorum, omnipotentie Dei et ineffabili nutui tam facile est queque recentia, quam diuturno tempore dilapsa cadauera suscitare. Incredibilia sunt hec quibusdam, quia inexperta; cum omnis natura rerum tam sit plena miraculis, ut non quasi facili peruestigatione rationis, sed uidendi consuetudine, mira non sint, atque ob hoc, nec consideratione, nec inquisitione digna uideantur. Nam ego, et mecum quicumque inuisibilia Dei per ea que facta sunt intelligere moliuntur , aut non minus aut amplius admiramur, in uno seminis tam paruulo grano, omnia que laudamus in arbore tanquam liciata latuisse, quam mundi huius tam ingentem sinum, que de corporibus humanis dum dilabuntur assumit, resurrectioni future tota et integra redditurum.

6. Quomodo autem contrarium est, et Christum post resurrectionem cibatum, et in resurrectione que promittitur ciborum indigentiam non futuram; cum et Angelos legamus eiusdemmodi escas eodemque modo sumpsisse, non ficto et inani phantasmate, sed manifestissima ueritate; nec tamen necessitate, sed potestate? Aliter enim absorbet terra aquam sitiens, aliter solis radius candens: illa indigentia, iste potentia. Future ergo resurrectionis corpus, imperfecte felicitatis erit, si cibos sumere non potuerit; imperfecte felicitatis, si cibis eguerit. Possem hic de commutationibus corporalium qualitatum, et de prepotenti ualentia in inferiora corpora corporum superiorum latius disputare; sed breuiter mihi respondere propositum est, et talibus ingeniis hoc scribitur, que admonere suffecerit.

7. Sciat sane qui has proposuit questiones, Christum post resurrectionem cicatrices, non uulnera demonstrasse dubitantibus, propter quos etiam cibum ac potum sumere uoluit, non semel, sed sepius, ne illud non corpus, sed spiritum esse arbitrarentur et sibi non solide, sed imaginaliter apparere. Tunc autem ille false cicatrices fuissent, si nulla uulnera  precessissent; et tamen nec ipse essent, si eas esse noluisset. uoluit autem certe dispensationis gratia, ut eis quos edificabat in fide non ficta, non aliud pro alio, sed hoc quod crucifixum uiderant, resurrexisse monstraret. Quid est ergo quod dicitur. Si propter incredulum fecit, finxit? quasi uero si quisquam uir fortis pro patria dimicans, multa aduersa uulnera exciperet, et peritissimo medico, qui hec ita curare ualeret ut cicatrices nulle apparerent, ipse potius diceret sic se uelle sanari ut magis essent in corpore suo uestigia uulnerum, tanquam tituli gloriarum, ideo ille medicus cicatrices finxisse diceretur, quia cum per artem efficere potuerit ut non essent, certa existente causa per artem effecit potius ut essent: que uno solo modo, sicut superius dixi, false conuincerentur, si nulla uulnera sanarentur.



QUAESTIO SECUNDA. De tempore christiane religionis.

8. Item alia proposuerunt, que dicerent de Porphyrio contra Christianos tanquam ualidiora decerpta. Si Christus se, inquiunt, salutis uiam dicit, gratiam, et ueritatem, in seque solo ponit animis sibi credentibus reditum ; quid egerunt tot seculorum homines ante Christum? Ut dimittam, inquit, tempora ante Latium regnatum, ab ipso Latio quasi principium humani nominis sumamus. In ipso Latio ante Albam dii culti sunt. In Alba eque religiones ritusque ualuere templorum. Non paucioribus seculis ipsa Roma, longo seculorum tractu sine christiana lege fuit. Quid, inquit, actum de tam innumeris animis, qui omnino in culpa nulla sunt; siquidem is cui credi posset, nondum aduentum suum hominibus commodarat? Orbis quoque cum ipsa Roma in ritibus templorum caluit. Quare, inquit, Saluator qui dictus est, sese tot seculis subduxit? Sed ne, inquit, dicant lege Iudaica uetere hominum curatum genus, longo post tempore lex Iudeorum apparuit ac uiguit angusta Syrie regione, postea uero prorepsit etiam in fines Italos; sed post Cesarem Caium, aut certe ipso imperante. Quid igitur actum de Romanis animabus uel Latinis, que gratia nondum aduenientis Christi uiduate sunt, usque in Cesarum tempus?

9. Huic propositioni respondetur, ut primo ipsi dicant utrum profuerint hominibus deorum suorum sacra, que constat certis temporibus instituta. Que si negant aliquid profuisse ad animarum salutem, nobiscum ea destruunt, et esse inania confitentur. Nos quidem etiam perniciosa monstramus; sed parum non est ut ipsi interim prius inania fateantur. Si uero ea defendunt, et sapienter atque utiliter asserunt instituta; quero quid actum sit de his qui antequam hec instituta essent, morte obierunt: hac enim utique salute atque utilitate fraudati sunt. Si autem potuerunt alio modo purgari, cur non idem modus perseuerauit in posteros? quid opus erat instituere nouitias consecrationes, que antiquitus non fuerunt?

10. Hic si dicunt deos quidem ipsos semper fuisse, et ad liberandos cultores suos pariter abique ualuisse, sed pro uarietate rerum temporalium ac terrenarum,  que scirent certis temporibus locisque congruere, in his alias atque alias, alibi atque alibi, aliter atque aliter sibi uoluisse seruiri; cur hanc questionem christiane religioni ingerunt, in qua nobis ipsi pro diis suis aut respondere non possunt, aut si possunt, in eo ipso sibi etiam pro nostra religione respondeant, ita nichil interesse pro diuersa temporum locorumque congruentia, quam diuersis sacramentis colatur, si quod colitur sanctum est, sicut nichil interest pro diuersa linguarum auditorumque congruentia, quam diuersis sonis dicatur, si quod dicitur uerum est: dum hoc sane intersit, quod lingue sonos, quibus inter se sua sensa communicent, etiam homines pacto quodam societatis sibi instituere possunt; quibus autem sacris diuinitati congruerent, uoluntatem Dei secuti sunt qui recte sapuerunt. Que omnino nunquam defuit ad salutem iustitie pietatique mortalium, et si qua in aliis atque in aliis populis, una eademque religione sociatis uarie celebrantur, quatenus fiat plurimum refert, quo et humana exhortetur uel toleretur infirmitas, et diuina non oppugnetur auctoritas.

11. Quamobrem cum Christum dicamus uerbum Dei per quod facta sunt omnia, et ideo Filium quia uerbum, nec uerbum dictum atque transactum, sed apud incommutabilem Patrem incommutabile ipsum atque incommutabiliter manens, sub cuius regimine uniuersa creatura spiritualis et corporalis, pro congruentia temporum locorumque administratur, cui moderande et gubernande, quid, quando et ubi, circa eam fieri oporteat, sapientia et scientia penes ipsum est; profecto et antequam propagaret Hebreorum gentem, per quam sui aduentus manifestationem congruis sacramentis prefiguraret, et ipsis temporibus Isrelitici regni, et deinde cum se in carne de uirgine accepta mortalibus mortaliter demonstrauit et deinceps usque nunc, cum implet omnia que per Prophetas ante predixit, et abhinc usque ad finem seculi, quo sanctos ab impiis dirempturus est, et sua cuique retributurus, idem ipse est Filius Dei, Patri ceternus, et incommutabilis Sapientia, per quam creata est uniuersa natura, et cuius participatione omnis rationalis anima fit beata.

12. Itaque ab exordio generis humani, quicumque in eum crediderunt, eumque utcumque intellexerunt, et secundum eius precepta pie et iuste uixerunt, quandolibet et ubilibet fuerint, per eum procul dubio salui facti sunt. Sicut enim nos in eum credimus et apud Patrem manentem, et qui in carne iam uenerit, sic credebant in eum antiqui, et apud Patrem manentem, et in carne uenturum. Nec quia pro temporum uarietate nunc factum annuntiatur, quod tunc futurum prenuntiabatur, ideo fides ipsa uariata, uel salus ipsa diuersa est. Nec quia una eademque res, aliis atque aliis sacris et sacramentis uel predicatur aut prophetatur, ideo alias atque alias res uel alias atque alias salutes oportet intelligi. Quid autem quando fiat quod ad unam eamdemque fidelium et piorum liberationem pertineat, consilium Deo tribuamus nobis obedientiam teneamus. Proinde aliis tunc nominibus  et signis, aliis autem nunc, et prius occultius, postea manifestius, et prius a paucioribus, postea a pluribus, una tamen eademque religio uera significatur et obseruatur.

13. Nec nos eis obiicimus quod aliter Numa Pompilius deos colendos Romanis instituit, atque aliter ab eis uel Italis antea colebantur, nec quod Pythagoreis temporibus illa philosophia celebrata est, que antea uel omnino non erat, uel in paucissimis eadem sentientibus, non tamen eodem ritu uiuentibus fortasse latitabat: sed utrum illi dii, ueri, aut colendi sint, et utrum illa philosophia animarum saluti aliquid prosit; hoc cum eis agimus, hoc in questionem uocamus, hoc disputando conuellimus. Desinant igitur obiicere nobis quod omni secte, et omni nomini religionis obiici potest. Cum enim non fortuito labi, sed diuina prouidentia tempora ordinari fateantur, quid cuique tempori aptum et opportunum sit, humanum consilium pretergreditur, et illinc dispertitur, unde ipsa prouidentia rebus consulit.

14. Si enim dixerint propterea non semper nec ubique fuisse Pythagoricam disciplinam, quia Pythagoras homo fuit, neque hoc in potestate habere potuit; numquid hoc etiam dicere possunt, eo ipso tempore quando fuit, et in his terrarum locis ubi illa philosophia uiguit, omnes qui eum audire potuerunt, etiam credere sectarique uoluisse? Ac per hoc magis si tante potestatis fuisset Pythagoras, ut ubi uellet, et quando uellet, sua dogmata predicaret, etsi haberet etiam cum ea potestate summam rerum prescientiam, nusquam et nunquam appareret, nisi ubi et quando sibi homines credituros esse prenosceret. Proinde, cum Christo non obiiciant, quod eius doctrinam non omnes sequuntur; sentiunt enim et ipsi nequaquam hoc recte obiici posse, uel philosophorum sapientie, uel etiam numini deorum suorum; quid respondebunt si excepta illa altitudine sapientie et scientie Dei, ubi fortassis aliud diuinum consilium longe secretius latet, sine preiudicio etiam aliarum forte causarum, que a prudentibus inuestigari queunt, hoc solum eis breuitatis gratia, in huius questionis disputatione dicamus, tunc uoluisse hominibus apparere Christum, et apud eos predicari doctrinam suam, quando sciebat, et ubi sciebat esse qui in eum fuerant credituri  ? His enim temporibus et his locis, quibus Euangelium eius non est predicatum, tales omnes in eius predicatione futuros esse presciebat, quales  non quidem omnes, sed tamen multi in eius corporali presentia fuerunt, qui in eum nec suscitatis ab eo mortuis credere uoluerunt: quales etiam nunc multos uidemus, cum tanta manifestatione de illo compleantur preconia Prophetarum, nolle adhuc credere, et malle humana astutia resistere, quam tam clare atque perspicue tamque sublimi [1 1Kb] et sublimiter diffamate diuine cedere [2 1Kb] auctoritati. Quandiu paruus et infirmus est intellectus hominis, diuine debet cedere ueritati. Quid ergo mirum si tam infidelibus plenum orbem terrarum Christus prioribus seculis nouerat, ut eis apparere, uel predicari merito nollet, quos nec uerbis, nec miraculis suis credituros esse presciebat? Neque enim incredibile est tales fuisse tunc omnes, quales ab eius aduentu usque ad hoc tempus, tam multos fuisse et esse miramur.

15. Et tamen ab initio generis humani, alias occultius, alias euidentius, sicut congruere temporibus diuinitus uisum est, nec prophetari destitit, nec qui in eum crederent defuerunt, ab Adam usque ad Moysen, et in ipso populo Isrel, que speciali quodam mysterio gens prophetica fuit, et in aliis gentibus antequam uenisset in carne. Cum enim nonnulli commemorantur in sanctis hebraicis Libris iam ex tempore Abrahe, nec de stirpe carnis eius, nec ex populo Isrel, nec ex aduentitia societate in populo Isrel, qui tamen huius sacramenti participes fuerunt; cur non credamus etiam in ceteris hac atque illac gentibus, alias alios fuisse, quamuis eos commemoratos in eisdem auctoritatibus non legamus? Ita salus religionis huius, per quam solam ueram salus uera ueraciterque promittitur, nulli unquam defuit qui dignus fuit, et cui defuit, dignus non fuit  . Et ab exordio propagationis humane, usque in finem, quibusdam ad premium, quibusdam ad iudicium predicatur. Ac per hoc et quibus omnino annuntiata non est, non credituri presciebantur; et quibus non credituris tamen annuntiata est, in illorum exemplum demonstrantur: quibus autem credituris annuntiantur, hi regno celorum et sanctorum Angelorum societati preparantur.



QUAESTIO TERTIA. De sacrificiorum distinctione.

16. Iam uideamus eam, que sequitur, questionem. Accusant, inquit, ritus sacrorum, hostias, thura, et cetera, que templorum cultus exercuit; cum idem cultus ab ipsis, inquit, uel a Deo quem colunt exorsus est temporibus priscis, cum inducitur Deus primitiis eguisse.

17. Huic respondetur, quoniam ex illo Scripturarum nostrarum loco hec questio proposita agnoscitur,  ubi scriptum est Cain ex fructibus terre. Abel autem ex primitiuis ouium obtulisse munus Deo , hinc potius esse intelligendum quam sit res antiqua sacrificium, quod non nisi uni Deo uero offerri oportere ueraces et sacre Littere monent: non quod illo egeat Deus, cum in eisdem ipsis litteris apertissime sit scriptum, Dixi Domino, Deus meus es tu, quoniam bonorum meorum non eges ; sed quod etiam in his, uel acceptandis uel reprobandis uel percipiendis, non nisi hominibus consulat. Nobis enim prodest colere Deum, non ipsi Deo. Cum ergo inspirat et docet quomodo colendus sit, non solum sua nulla indigentia facit, sed nostra maxima utilitate. Significatiua sunt autem omnia talia sacrificia, et quarumdam rerum similitudines, quibus admoneri nos oportet ad ea ipsa quorum similitudines sunt, siue scrutanda, siue noscenda, siue recolenda. De qua re, quantum satis est, disserenda, non breuis sermo flagitandus est, quo nunc respondere nobis propositum est: presertim quia in aliis opusculis nostris  , de hac re multa iam diximus. Et qui ante nos Dei eloquia tractauerunt, de similitudinibus sacrificiorum ueteris Testamenti, tanquam umbris figurisque futurorum copiose locuti sunt.

18. Hoc sane nec in ista breuitate pretereundum est, quod templum, sacerdotium, sacrificium, et alia quecumque ad hec pertinentia, nisi uni uero Deo deberi nossent dii falsi, hoc est demones, qui sunt preuaricatores angeli, nunquam hec sibi a cultoribus suis, quos decipiunt, expetissent. uerum hec cum exhibentur Deo, secundum eius inspirationem atque doctrinam, uera religio est: cum autem demonibus, secundum eorum impiam superbiam, noxia superstitio. Quapropter qui christianas Litteras utriusque Testamenti sciunt, non hoc culpant in sacrilegis ritibus Paganorum quod construant templa, et instituant sacerdotia, et faciant sacrificia; sed quod hec idolis et demoniis exhibeant. Et idola quidem omni sensu carere, quis dubitet? uerumtamen cum his locantur sedibus, honorabili sublimitate, ut a precantibus atque immolantibus attendantur, ipsa similitudine animatorum membrorum atque sensuum, quamuis insensata et exanima, afficiunt infirmos animos, ut uiuere ac spirare uideantur; accedente presertim ueneratione multitudinis, qua tantus eis cultus impenditur.

19. Quibus morbidis et pestilentiosis affectibus medetur Scriptura diuina, que rem quidem notam, sed tamen salubri remedio admonitionis inculcat, dicens, Oculos habent et non uident, aures habent et non audiunt , et cetera talia. Hec enim uerba, quo magis aperta et populariter uera sunt, eo magis incutiunt salubrem pudorem illis qui, cum talibus simulacris diuinum cum timore cultum exhibent, eaque uiuentibus similia uenerantes adorantesque contuentur, eisque uelut presentibus preces allegant, uictimas immolant, uota persoluunt, sic afficiuntur omnino ut ea sensu carentia putare non audeant. Ne  arbitrentur autem isti hoc solum nostros Libros uelle sonare, quod huiuscemodi affectus humano cordi ex idolis innascitur, apertissime scriptum est, Quoniam omnes dii gentium demonia . Unde et apostolica disciplina non solum dicit, quod apud Ioannem legitur, Fratres, cauete a simulacris ; uerum etiam quod apud Paulum: Quid ergo? dico quod idolis immolatum sit aliquid, aut idolum est aliquid? Sed que immolant gentes, demoniis et non Deo immolant: nolo autem uos socios fieri demoniorum . Unde satis intelligi potest, non tam ipsam immolationem , sed quod diis falsis et impiis demoniis immolatur, reprehendi a uera religione in superstitionibus gentium. Sicut enim ueritas hortatur homines fieri socios sanctorum Angelorum; ita seducit impietas ad societatem demoniorum, cui preparatur ignis eternus, sicut regnum eternum societati sanctorum.

20. Neque illinc excusant impii sua sacrilega sacra et simulacra, quod eleganter interpretantur quid queque significent. Omnis quippe illa interpretatio ad creaturam refertur, non ad Creatorem, cui uni debetur seruitus religionis illa, que uno nomine grece appellatur. Nec nos dicimus terram, maria, celum, solem, lunam, stellas, et quasdam non in promptu sitas celites potestates esse demonia: sed cum omnis creatura partim corporalis sit, partim uero incorporalis, quam etiam spiritualem uocamus, manifestum est, id quod a nobis pie ac religiose fit, a uoluntate animi proficisci, que creatura spiritualis est, et omni corporali preponenda. Unde colligitur corporali creature non esse sacrificandum. Restat spiritualis, que uel pia uel impia est: pia scilicet, in hominibus et Angelis iustis, et Deo rite seruientibus; impia uero in hominibus et angelis iniquis, quos etiam demones dicimus. Ac per hoc nec spirituali, quamuis iuste creature sacrificandum est. Quoniam quanto magis pia est et subdita Deo, tanto minus se tali honore dignatur, quem scit non deberi nisi Deo. Quanto ergo perniciosius est sacrificare demoniis, hoc est inique spirituali creature, que in hoc proximo et caliginoso celo habitans, tanquam in erio carcere suo, pre destinata est supplicio sempiterno! Quamobrem, etiam cum se homines superioribus celestibus potestatibus, que non sunt demonia, sacrificare dicunt et solius nominis interesse arbitrantur, quod illi deos, nos eos Angelos appellamus, non se opponunt eis ludificandis multiplici fallacia, nisi demones, qui errore delectantur et quodammodo pascuntur humano. Quoniam sancti Angeli non approbant sacrificium, nisi quod ex doctrina uere sapientie, uereque religionis offertur uni uero Deo, cui sancta societate deseruiunt. Proinde, sicut impia superbia, siue hominum, siue demonum, sibi hos diuinos honores exhiberi uel iubet uel cupit; ita pia humilitas uel hominum, uel Angelorum sanctorum, hec sibi oblata recusauit, et cui deberentur ostendit. Cuius rei manifestissima in sacris Litteris nostris exempla monstrantur.

 21. Dispertita autem diuinis eloquiis sacrificia pro temporum congruentia, ut alia fierent ante manifestationem Noui Testamenti, quod ex ipsa uera ut unius sacerdotis uictima, hoc est, ex effuso Christi sanguine ministratur, et aliud nunc quod huic manifestationi congruum, qui iam declarato nomine christiani appellamur, offerimus, non solum euangelicis, uerum etiam propheticis Litteris demonstratur. Mutatio quippe non Dei, non ipsius religionis, sed sacrificiorum et sacramentorum impudenter nunc uideretur predicata, nisi fuisset ante predicta. Quemadmodum enim unus idemque homo, si Deo mane aliud offerat, aliud uespere, pro congruentia diurni temporis, non Deum mutat, nec religionem, sicut nec salutem qui alio modo mane, alio uespere salutat: ita in uniuerso tractu seculorum, cum aliud oblatum est ab antiquis sanctis, aliud ab eis qui nunc sunt offertur, non humana presumptione, sed auctoritate diuina, temporibus congrua sacra mysteria celebrantur, non Deus aut religio commutatur.



QUAESTIO QUARTA. De eo quod scriptum est: In qua mensura mensi fueritis, remetietur uobis .

22. Iam nunc deinde uideamus quale sit quod de mensura peccati atque supplicii proposuit, sic Euangelio calumniatus: Minatur, inquit, Christus sibi non credentibus, eterna suplicia ; et alibi ait: »In qua mensura mensi fueritis, remetietur uobis.« Satis, inquit, ridicule atque contrarie: nam si ad mensuram redditurus est penam, et omnis mensura circumscripta est fine temporis, quid sibi uolunt mine infiniti supplicii?

23. Istam questionem a qualicumque philosopho esse obiectam atque propositam, difficile est credere: quippe qui ait, Omnis mensura circumscribitur tempore, quasi non soleat nisi temporum esse mensura, sicut horarum et dierum et annorum; uel sicut dicimus breuem syllabam simplum habere temporis, ad syllabam longam. Puto enim modios et rabones, urnas et amphoras, non temporum esse mensuras. Quomodo ergo omnis mensura circumscribitur tempore? Nonne ipsi dicunt, solem istum sempiternum esse? qui tamen quantus sit ad terram, mensuris geometricis perscrutari audent et renuntiare. Quod siue possint, siue non possint, constat eum tamen propriam sui orbis habere mensuram. Quia et si comprehendunt quantus sit, mensuram eius comprehendunt; et si hoc non assequuntur, mensuram eius utique non comprehendunt: nec ideo nulla est, quia homines eam nosse non possunt. Potest igitur aliquid et sempiternum esse, et certam sui modi habere mensuram. Secundum ipsos enim de solis eternitate locutus sum, ut sua sententia conuincantur, atque concedant esse posse aliquid cum mensura sempiternum. Ac sic non ideo putent non esse credendum de supplicio sempiterno quod minatus est Christus, quia idem dixit: In qua mensura mensi fueritis, remetietur uobis.

24. Si enim dixisset, Quod mensi fueritis, hoc metietur  uobis; etiam sic non omnino ad eamdem rem ex omni parte necesse esset referre sententiam. Possumus enim recte dicere, Quod plantaueris, hoc decerpes; quamuis nemo plantet pomum sed lignum, decerpat autem pomum magis quam lignum: sed illud dicimus secundum arboris genus, quia non ficum plantat unde nucem decerpat. Ita dici posset, Quod feceris patieris: non ut si stuprum fecerit, stuprum patiatur; sed quod peccato isto fecit legi, hoc ei lex faciat, id est, quia legem talia prohibentem de sua uita abstulit, auferat eum etiam ipsa lex de hominum uita quam regit. Item si dixisset, Quantum mensi fueritis, tantum remetietur uobis; nec sic esset consequens ut omni modo equales peccatis penas intelligere deberemus. Neque enim equalia sunt, uerbi gratia, triticum et hordeum; et profecto dici posset, Quantum mensi fueritis, tantum remetietur uobis, hoc est, quantum tritici, tantum hordei. Quod si de doloribus ageretur atque diceretur, Quantum dolorem ingesseritis, tantus ingeretur uobis; fieri posset ut tantus dolor esset, quamuis tempore diuturnior, hoc est mora maior, ui par. Neque enim si de duabus lucernis dicamus, Tantum ignis iste caluit, quantum ille; ideo falsum erit, quia una earum forte citius exstincta est. Non itaque si aliquid secundum aliud tantum est, secundum aliud non est tantum, quia non omni modo tantum est, ideo falsus est modus in quo tantum est.

25. Cum uero dixerit, In qua mensura mensi fueritis, remetietur uobis, cumque manifestum sit, aliud esse mensuram in qua metitur aliquid, aliud ipsam rem que metitur; iam fieri potest ut in qua mensura homines mensi essent, uerbi gratia, modium tritici, in ea illis metirentur millia modiorum, ut et tam multum interesset in quantitate frumenti, et nichil in mensura: ut taceam de ipsarum rerum diuersitate; quia non solum fieri potest ut in qua mensura quis mensus fuerit hordeum, in ea illi metiatur triticum, sed in qua mensura mensus fuerit frumentum, in ea illi metiatur aurum, et frumenti sit unus modius, auri autem, quamplurimi. Ita cum sine comparatione rerum ipsarum, et genus, et quantitas differat, dici tamen rectissime potest: In qua mensura mensus est, in ea illi metitum est. Unde autem hoc dixerit Christus, paulo superius satis elucet: Nolite, inquit, iudicare, ut non iudicemini: in quo enim iudicio iudicaueritis, iudicabimini. Numquid si iniquo iudicio iudicabunt, iniquo iudicabuntur? Absit. Nulla quippe iniquitas apud Deum. Sed ita dictum est, In quo iudicio iudicaueritis, in eo iudicabimini, tanquam diceretur: In qua uoluntate benefeceritis, in ipsa liberabimini; uel, in qua uoluntate malefeceritis, in ipsa puniemini. uelut si quisquam ad turpem concupiscentiam oculis utens, excecari iuberetur, recte utique audiret: In quibus oculis peccasti, in eis supplicium meruisti. Iudicio enim quisque animi sui, seu bono seu malo, utitur uel ad benefaciendum uel ad peccandum. Unde non iniquum est ut in quo iudicat in eo iudicetur, hoc est, ut in ipso animi sui iudicio penas luat, cum ea mala patitur que male iudicantem animum consequuntur.

 26. Alia namque sunt manifesta tormenta que post futura preparantur, etiam ipsa ex eodem male uoluntatis cardine attracta [1 1Kb] : in ipso autem animo, ubi appetitus uoluntatis humanorum omnium est mensura factorum, continuo pena sequitur culpam, plerumque maior non sentientis cecitate grauiore. Ideo cum dixisset, In quo iudicio iudicaueritis, iudicabimini, secutus adiunxit: Et qua mensura mensi fueritis, metietur uobis. In uoluntate quippe propria metietur bonus homo bona facta, et in ea metietur ei beatitudo. Itemque in uoluntate propria metietur malus homo mala opera, et in ea metietur ei miseria; quoniam ubi quisque bonus est, cum bene uult, ibi etiam malus cum male uult. Ac per hoc ibi etiam fit uel beatus uel miser, hoc est in ipso sue uoluntatis affectu, que omnium factorum meritorumque mensura est. Ex qualitatibus quippe uoluntatum, non ex temporum spatiis, siue recte facta siue peccata metimur. Alioquin maius peccatum haberetur, arborem deiicere quam hominem occidere. Illud enim fit longa mora, ictibus multis; hoc uno ictu, breuissimo tempore: pro quo tamen exigui temporis tam grandi peccato, si perpetua deportatione homo puniretur, etiam mitius cum illo actum, quam dignus fuerat, diceretur; quamuis in spatio temporali longitudo pene cum breuitate facinoris nullo modo sit comparanda. Quid ergo contrarium est, si erunt pariter longa, uel etiam pariter eterna supplicia, sed aliis alia mitiora, uel acriora; ut quibus tempus equale est, non sit equalis asperitas, propter mensuram etiam peccatorum, non in productione temporum, sed in uoluntate peccantum?

27. uoluntas quippe ipsa punitur, siue animi supplicio siue corporis; ut que delectatur in peccatis, ipsa plectatur in penis, et ut qui iudicat sine misericordia, sine misericordia iudicetur: et in hac quippe sententia, ad hoc solum eadem mensura est, ut quod non prestitit, non ei prestetur; atque ita quod ipse iudicatur eternum erit, quamuis quod iudicauit, eternum esse nequiuerit. In eadem igitur mensura, quamuis non eternorum malefactorum, eterna supplicia remetiuntur; ut quia eternam uoluit habere peccati perfructionem [2 1Kb] , eternam uindicte inueniat seueritatem. Non autem sinit proposita breuitas responsionis mee, ut colligum omnia, uel certe quamplurima que de peccatis et de peccatorum penis sancti Libri habent, atque ex his unam eruam sine ulla ambiguitate sententiam, si tamen id ualeam uiribus mentis, etiamsi congruum nanciscar otium. Nunc tamen arbitror satis esse monstratum, non esse contrarium eternitati suppliciorum, quod in eadem mensura redduntur, in qua peccata commissa sunt.



QUAESTIO QUINTA. De Filio Dei secundum Salomonem.

28. Post hanc questionem, qui eas ex Porphyrio proposuit, hoc adiunxit: Sane etiam de illo, inquit,  me dignaberis instruere, si uere dixit Salomon, Filium Deus non habet.

29. Cito respondetur: Non solum hoc non dixit, uerum etiam dixit quod Deus habeat Filium. Apud eum enim Sapientia loquens ait: Ante omnes colles genuit me . Et quid est Christus, nisi Dei Sapientia? Item quodam loco Prouerbiorum: Deus, inquit, docuit me sapientiam, et scientiam sanctorum cognoui. Quis ascendit in celum, et descendit? quis collegit uentos in sinum? quis conuertit aquam in uestimento? quis tenuit fines terre? quod nomen est ei, aut quod nomen est Filii eius ? Horum duorum que in extremo commemoraui, unum retulit ad Patrem, id est, Quod nomen est ei, propter quod dixerat, Deus docuit me sapientiam: et alterum euidenter ad Filium, cum ait, aut quod nomen est Filii eius, propter [1 1Kb] cetera, que de Filio magis intelliguntur, hoc est, Quis ascendit in celum, et descendit; quod Paulus ita commemorat, Qui descendit, ipse est et qui ascendit super omnes celos : Quis collegit uentos in sinum? id est, animas credentium in occultum atque secretum; quibus dicitur, Mortui enim estis, et uita uestra abscondita est cum Christo in Deo : Quis conuertit aquam in uestimento? ut dici posset, Quotquot in Christum baptizati estis, Christum induistis : Quis tenuit fines terre? qui dixit discipulis suis, Eritis mihi testes in Ierusalem, et in tota Iudea, et Samaria, et usque in fines terre .



QUAESTIO SEXTA. De Iona propheta.

30. Postrema questio proposita est de Iona, nec ipsa quasi ex Porphyrio, sed tanquam ex irrisione Paganorum; sic enim posita est: Deinde quid sentire, inquit, debemus de Iona, qui dicitur in uentre ceti triduo fuisse; quod est et incredibile, transuoratum cum ueste hominem, fuisse in corde piscis. Aut si figura est, hanc dignaberis pandere. Deinde quid sibi etiam illud uult supra euomitum Ionam cucurbitam natam : quid cause fuit, ut hec nasceretur? Hoc enim genus questionis, multo cachinno a Paganis grauiter irrisum animaduerti.

31. Ad hoc respondetur, quod aut omnia diuina miracula credenda non sint; aut hoc cur non credatur, causa nulla sit. In ipsum autem Christum, quod tertio die resurrexerit, non crederemus, si fides Christianorum cachinnum metueret Paganorum. Cum autem hinc questionem non proposuerit amicus noster, Utrum credendum sit, uel Lazarum resuscitatum esse quarto die, uel ipsum Christum tertio die resurrexisse; multum miror hoc quod factum est de Iona, eum pro incredibili posuisse: nisi forte facilius putat mortuum de sepulcro resuscitari, quam uiuum in tam uasto uentre bellue potuisse seruari. Ut enim omittam commemorare quanta magnitudo belluarum marinarum ab eis qui experti sunt indicetur; uenter quem coste ille muniebant, que Carthagine in publico fixe populo note sunt, quot homines in spatio suo capere  posset, quis non coniiciat, quanto hiatu patebat os illud, quod uelut ianua spelunce illius fuit? Nisi forte, ut posuit, uestis esset impedimento ne Ionas uorari posset illesus, quasi per angusta sese coarctauerit, qui per abruptum acris precipitatus, sic exceptus est, ut prius reciperetur uentre bestie quam dente laceraretur. Quanquam Scriptura neque nudum neque uestitum in illud antrum deiectum esse dixerit, ut possit intelligi illuc etiam nudus irruisse, si forte opus erat, tanquam ouo corium, ita illi uestem detrahi, quo facilius sorberetur. Sic enim sunt homines de prophete huius ueste solliciti, quasi aut per fenestram paruam repsisse, aut in balneas intrasse dicatur; quo etiamsi necesse esset intrare uestitum, uix molestum esset, non tamen mirum.

32. Sed habent reuera quod non credant in diuino miraculo, uaporem uentris quo cibi malescunt, potuisse ita temperari ut uitam hominis conseruaret. Quanto incredibilius ergo proponerent tres illos uiros, ab impio rege in caminum missos, deambulasse in medio ignis illesos? Quapropter si nulla isti diuina miracula uolunt credere, alia disputatione refellendi sunt. Neque enim debent unum aliquid tanquam incredibile proponere, et in questionem uocare, sed omnia que uel talia, uel etiam mirabiliora narrantur. Et tamen si hoc quod de Iona scriptum est, Apuleius Madaurensis, uel Apollonius Tyaneus fecisse diceretur, quorum multa mira nullo fideli auctore iactitant, quamuis et demones nonnulla faciant Angelis sanctis similia, non ueritate sed specie, non sapientia sed plane fallacia: tamen, si de istis, ut dixi, quos magos uel philosophos laudabiliter nominant, tale aliquid narraretur, non iam in buccis creparet risus, sed typhus. Ita rideant Scripturas nostras: quantum possunt, rideant, dum per singulos dies rariores paucioresque se uideant, uel moriendo, uel credendo; dum implentur omnia que predixerunt qui hos contra ueritatem inaniter pugnaturos, uane latraturos, paulatim defecturos, tanto ante riserunt, nobisque posteris suis, non solum ea legenda dimiserunt, uerum experienda promiserunt.

33. Non sane absurde, neque importune requiritur quid ista significent, ut cum hoc expositum fuerit, non tantum gesta, sed etiam propter aliquam significationem conscripta esse credantur. Prius ergo non dubitet Ionam prophetam in aluo ingenti marine bellue triduo fuisse, qui uult scrutari cur hoc factum sit: non enim frustra factum est, sed tamen factum est. Si enim mouent ad fidem que figurate tantum dicta, non facta sunt; quanto magis mouere debent que figurate non tantum dicta, sed facta sunt? Nam sicut humana consuetudo uerbis, ita diuina potentia etiam factis loquitur. Et sicut sermoni humano uerba noua, uel minus usitata, moderate ac decenter aspersa, splendorem addunt; ita in factis mirabilibus congruenter aliquid significantibus, quodammodo luculentior est diuina eloquentia.

34. Proinde quid prefigurauerit quod prophetam bellumilla deuoratum, tertio die uiuum reddidit, cur  a nobis queritur, cum hoc Christus exponat? Generatio, inquit, praua et adultera signum querit, et signum non dabitur ei, nisi signum Ione prophete: sicut enim Ionas fuit in uentre ceti tribus diebus et tribus noctibus; sic erit Filius hominis in corde terre tribus diebus et tribus noctibus . De ipso autem triduo mortis Domini [1 1Kb] Christi, quomodo ratio reddatur, cum a parte totum intelligitur, in die primo et nouissimo, ut toti tres dies, id est cum suis noctibus computentur, longum est disserere, et in aliis sermonibus iam sepissime dictum est. Sicut ergo Ionas ex naui in aluum ceti, ita Christus ex ligno in sepulcrum uel in mortis profundum. Et sicut ille pro his qui tempestate periclitabantur, ita Christus pro his qui in hoc seculo fluctuant. Et sicut primo iussum est ut predicaretur Niniuitis a Iona, sed non ad eos peruenit predicatio Ione, nisi posteaquam eum cetus euomuit; ita prophetia premissa est ad Gentes, sed nisi post resurrectionem Christi non peruenit ad Gentes.

35. Iamuero quod tabernaculum sibi constituit, et consedit ex aduerso ciuitatis Niniue, quid ei futurum esset exspectans, alterius significationis personam Propheta gestabat. Prefigurabat enim carnalem populum Isrel. Nam huic erat et tristitia de salute Niniuitarum, hoc est de redemptione et liberatione Gentium. Unde uenit Christus uocare, non iustos, sed peccatores in penitentiam . Umbraculum ergo cucurbite super caput eius, promissiones erant ueteris Testamenti, uel ipsa iam munera, in quibus erat utique, sicut dicit Apostolus, umbra futurorum , tanquam ab estu temporalium malorum in terra promissionis defensaculum prebens. uermis autem matutinus, quo rodente cucurbita exaruit, idem ipse rursus Christus occurrit, ex cuius ore Euangelio diffamato, cuncta illa que temporaliter apud Isrelitas uel ut umbratili prius significatione uiguerunt, euacuata marcescunt. Et nunc ille populus amisso Ierosolymitano regno, et sacerdotio, et sacrificio, quod totum umbra erat futuri, in captiua dispersione magno estu tribulationis aduritur, sicut Ionas, quod scriptum est, a solis ardore , et dolet grauiter; et tamen dolori eius atque umbre quam diligebat, salus gentium penitentiumque [2 1Kb] preponitur.

36. Adhuc cachinnent Pagani, et iam uermem Christum, et hanc interpretationem prophetici sacramenti superbiore garrulitate derideant, dum tamen et ipsos sensim paulatimque consumat. Nam de omnibus talibus Isaias prophetat, per quem nobis dicit Deus: Audite me qui scitis iudicium, populus meus, in quorum corde lex mea est: opprobria hominum nolite metuere, et detractione eorum ne superemini, nec quod uos spernant magni duxeritis. Sicut enim uestimentum, ita per tempus absumentur, et sicut lana a tinea comedentur; iustitia autem mea in eternum manes . Nos ergo agnoscamus uermem matutinum,  quia et in illo psalmo cuius titulus inscribitur, Pro susceptione matutina, hoc se ipse nomine appellare dignatus est: Ego, inquit, sum uermis, et non homo; opprobrium hominum, et abiectio plebis. Hoc opprobrium de illis opprobriis est que iubemur non metuere per Isaiam dicentem: Opprobria hominum nolite metuere. Ab isto uerme tanquam a tinea comeduntur, qui sub eius dente euangelico per singulos dies paucitatem suam deficiendo mirantur. Nos hunc agnoscamus, et pro salute diuina, humana opprobria sufferamus. uermis est propter humilitatem carnis; fortassis etiam propter uirginis partum. Nam hoc animal plerumque de carne, uel de quacumque re terrena, sine ullo concubitu nascitur. Matutinus est, quia diluculo resurrexit. Poterat utique illa cucurbita et sine ullo uermiculo arescere. Postremo si habebat Deus ad hoc uermem necessarium, quid opus erat addere matutinum, nisi ut ille uermis agnosceretur, qui cantat pro susceptione matutina: Ego autem sum uermis, et non homo?

37. Quid ista prophetia iam ipso rerum effectu et adimpletione lucidius [1 1Kb] ? Si irrisus est uermis iste cum penderet in cruce, sicut in eodem psalmo scriptum est, Locuti sunt labiis, et mouerunt caput. Sperauit in Deum, eruat eum; saluum faciat eum, quoniam uult eum, cum completa sunt que ibi predixit, Foderunt manus meas et pedes, dinumerauerunt omnia ossa mea. Ipsi uero considerauerunt, et conspexerunt me, diuiserunt sibi uestimenta mea, et super uestem meam miserunt sortem; quod tanta manifestatione futurum in libro antiquo prophetatur, quanta manifestatione factum in nouo Euangelio recitatur: sed si in hac humilitate, ut dicere ceperam, iste uermis irrisus est, numquid adhuc irridendus est cum ea compleri cernimus, que consequentia psalmus ipse habet, Commemorabuntur et conuertentur ad Dominum uniuersi fines terre, et adorabunt in conspectu eius uniuerse patrie gentium; quoniam Domini est regnum, et ipse dominabitur gentium . Sic commemorati sunt Niniuite, et conuersi sunt ad Dominum. Hanc salutem penitentie Gentium tanto ante prefiguratam in Iona, dolebat Isrel, sicut nunc dolet umbra nudatus, et estu sauciatus. Liceat sane cuilibet quamlibet aliter, dum tamen secundum regulam fidei, cetera omnia que de Iona propheta mysteriis operta sunt, aperire. Illud plane quod in uentre ceti triduo fuit, fas non est aliter intelligere, quam ab ipso celesti magistro in Euangelio commemorauimus reuelatum.

38. Proposita exposuimus ut potuimus: sed ille qui proposuit, iam sit christianus, ne forte cum exspectat ante Librorum sanctorum finire questiones, prius finiat uitam istam, quam transeat a morte ad uitam. Ferri enim potest, quod antequam christianis sacramentis imbuatur, querit de resurrectione mortuorum. Concedendum etiam fortassis quod de Christo quesiuit, cur tanto post uenerit, uel si que sunt alie pauce et magne questiones, quibus cetera inseruiunt. Si  autem qualis est illa, In qua mensura mensi fueritis, metietur uobis, uel qualis ista de Iona, etiam omnes tales antequam sit christianus finire cogitat, perparum [1 1Kb] cogitat uel conditionem humanam, uel etatem iam suam. Sunt enim innumerabiles, que non sunt finiende ante fidem ne finiatur uita sine fide. Sed plane retenta iam fide, ad exercendam piam delectationem mentium fidelium studiosissime requirende, et quod in eis eluxerit, sine typho [2 1Kb] arrogantie communicandum: quod autem latuerit, sine salutis dispendio tolerandum.





EPISTOLA CIII [* 1Kb]  . Nectario petenti ueniam tribui ciuibus suis rescripserat Augustinus in Epist. 97, non decere christianam beneuolentiam, ut insigne illud Calamensium scelus impunitum omnino dimittatur. Huic rursum scribit Nectarius, blandiens ac suppliciter suadens ut iis parcatur sine ulla exceptione.

Domino recte ac merito suscipiendo et omnibus modis honorando fratri AUGUSTINO, NECTARIUS, in Domino salutem.

1. Sumptis litteris Eximietatis tue, quibus idolorum cultum, et templorum cerimonias destruxisti, audire mihi uisus sum philosophi uocem, non illius quem in Academie Liceo memorant, tenebrosis humo angulis residentem, ex profunda quadam cogitatione demersum, reductis ad frontem caput implicuisse genibus, ut aliorum preclara inuenta doctrine egenus quidam calumniator oppugnet, assertaque preclare, cum suum nichil defendat, accuset: sed plane excitatus oratione tua ante oculos stetit M. Tullius consularis, qui innumeris ciuium capitibus conseruatis, forensis campi signa uictricia stupentibus Grecie scholis laureatus inferret, tubamque illam canore uocis et lingue, quam in criminum reos et reipublice parricidas, spiritu iuste indignationis inflauerat, anhelus inuerteret, togamque ipsam rugarum paginis resolutis, palliorum imitatus speciem, retorqueret.

2. Ergo cum nos ad exsuperantissimi Dei cultum religionemque compelleres, libenter audiui; cum celestem patriam intuendam esse suaderes, gratanter accepi. Non enim illam mihi ciuitatem dicere uidebare, quam muralis aliquis gyrus cercet, nec illam quam philosophorum tractatus mundanam memorans communem omnibus profitetur; sed quam magnus Deus, et bene merite de eo anime habitant atque incolunt, quam omnes leges diuersis uiis et tramitibus appetunt, quam loquendo exprimere non possumus, cogitando forsitan inuenire possemus. Hec ergo licet principaliter appetenda atque diligenda sit, tamen illam non arbitror deserendam, in qua nati et gemti sumus: que prima nobis usum lucis huius infudit, que aluit, que educauit, et, ut quod ad causam proprie pertinet dicam, de qua bene meritis uiris,  doctissimi homines ferunt, post obitum corporis in celo domicilium preparari, ut promotio quedam ad supernam prestetur, his hominibus, qui bene de genitalibus urbibus meruerunt; et hi magis cum Deo habitent, qui salutem dedisse, aut consiliis, aut operibus patrie doceantur. Iam illud quod ioculariter dignatus es dicere, urbem nostram non armis, sed flammis incendiisque flagrare, et spinas magis ingenerare quam flores, non est maxima reprehensio, cum sciamus flores ex spinis plerumque generari. Nam et rosas ex spinis gigni quis dubitat, et fruges ipsas aristarum uallo sepiri, ita ut asperis suauia plerumque misceantur.

3. Postremum fuit in litteris Prestantie tue non caput aut sanguinem in Ecclesie postulari uindictam, sed quibus rebus maxime metuunt spoliandos. Ego autem, nisi me opinio fallit, sic arbitror, grauius esse spoliari facultalibus quam occidi. Siquidem quod frequentatum in litteris nosti, mors malorum omnium aufert sensum, egestosa uita eternam parit calamitatem: grauius est enim male uiuere, quam mala morte finire. Hoc etiam opere uestre indicat ratio, in quibus pauperes sustinetis, morbidos curatione releuatis, medicinam afflictis corporibus adhibetis; id postremo modis omnibus agitis, ut diuturnitatem calamitatis afflicti non sentiant. Quod autem ad modum pertinet peccatorum, nichil interest quale uideatur esse peccatum cui indulgentia postulatur. Primum enim si penitentia et ueniam tribuit et purgat admissum, penitet utique illum qui rogat, qui pedes complectitur, et, si, ut quibusdam philosophis placet, omnia peccata paria sunt, indulgentia omnibus debet esse communis. Petulantius locutus est aliquis, peccauit; conuicia aut crimina ingessit, eque peccauit; aliena quisquam diripuit, inter delicta numeratur; loca profana sacraue uiolauit, non est ab indulgentia secernendus. Postremo nullus esset uenie locus, nisi peccata precederent.

4. Nunc quoniam non quantum debui, sed quantum potui, maius ut dicitur, minusue respondi, oro atque obsecro, utinam presentem possem, ut etiam lacrymas meas peruideres, ut qui sis, quid profitearis, quid agas, etiam atque etiam cogites; intendas que sit illius species ciuitatis, ex qua ad supplicium ducendi extrahuntur; que sit matrum, que coniugum, que liberorum, que parentum lamentatio; quo pudore ad patriam uenire possint liberati, sed torti; quos renouat dolores aut gemitus consideratio uulnerum et cicatricum. Et his omnibus pertractatis, Deum primo consideres, hominumque cogites famam, bonitatem amicam potius, familiaremque coniunctionem, et ignoscendo potius laudem, quam uindicando conquiras. Atque hec de his dicta sint, quos uerus confessionis sue reatus astringit. Quibus quidem legis contemplatione, quod laudare non desino, ueniam tribuistis. Iam illud explicari uix potest quantum crudelitatis sit, innocentes appetere, et eos, quos a crimine constat esse discretos, in iudicium capitis deuocare. Quos si purgari contigerit, cogites, queso, quanta accusatorum liberabuntur inuidia, cum reos sponte dimiserint uicti, reliquerint innocentes. Deus summus te custodiat, et legis sue te conseruet presidium atque ornamentum nostrum.



EPISTOLA CIu  . Ad superioris epistole capita singula respondet Augustinus; id preter alia refellens, quod ex Stoicorum placito Nectarius induxerat, omnia peccata esse paria.


Domino eximio meritoque honorabili ac suscipiendo fratri NECTARIO, AUGUSTINUS, in Domino salutem.



CAP. PRIMUM.

1. Legi litteras Benignitatis tue quibus mihi longe postea respondistis, quam meas ad te perferendas dedi. Nam ego rescripseram, cum adhuc nobiscum esset, neque nauigasset sanctus frater, et cepiscopus meus Possidius. His autem quas mei causa illi dignatus es reddere, accepi uI cal. april., post menses ferme octo, quam scripseram. Cur ergo ad te tam sero mea scripta peruenerint, aut ad me tua, prorsus ignoro. Nisi forte modo rescribere prudentie tue placuerit, quod facere ante contempseras. Hoc sita est, miror unde sit. An aliquid audisti, quod nos adhuc latet, fratrem meum Possidium aduersus ciues tuos  quo plectantur seuerius impetrasse. Nam hoc et epistola tua te metuere indicat, cum admones ut mihi ante oculos constituam, qualis illa sit species ciuitatis, ex qua ad supplicium ducendi extrahuntur; que sit matrum, que coniugum, que liberorum, que parentum lamentatio; quo pudore ad patriam uenire possint liberati, sed torti; quos renouet dolores aut gemitus consideratio uulnerum et cicatricum. Absit ut ista cuiquam inimicorum nostrorum uel per nos, uel per quemquam, quod ingerantur, instemus; sed, ut dixi, si aliquid tale ad te fama pertulit, apertius edissere, ut nouerimus uel quid agere ne ista fiant, uel quid hec credentibus respondere debeamus.

2. Litteras meas potius intuere, quibus te rescribere piguit; illic enim satis expressi animum nostrum: sed, ut opinor, oblitus quid tibi rescripserim, omnino mihi alia longe diuersa et dissimilia retulisti Quippe quasi recordatus quod in litteris meis posui. hoc tuis inseruisti quod omnino non posui. Postremum enim fuisse in litteris meis dicis, non caput aut sanguinem in Ecclesie postulari uindictam, sed rebus, quibus maxime metuunt spoliandos. Deinde ostendens quantum sit hoc mali, adiungis atque contexis, nisi te opinio fallit, arbitrari grauius esse spoliari facultatibus quam occidi. Atque ut apertius exponas de quibus facultatibus dixeris, pergis atque addis, me frequentatum in litteris nosse quod mors malorum omnium adferat sensum, egestosa autem uita eternam pariat calamitatem. Deinde conclusisti, grauius esse in malis uiuere quam mala morte finire.

3. Et ego quidem nec in nostris, ad quas me serius fateor animum applicuisse quam uellem, nec in uestris, quas ab ineunte etate didici, litteris uspiam legisse recolo quod egestosa uita eternam pariat calamitatem. Nam nec unquam peccatum est laboriosa paupertas, et est aliquanta restrictio et cercitio peccatorum. Ac per hoc non est metuendum ne cuiquam  post hanc breuem uitam, hoc ad eternam ualeat anime calamitatem, quod pauper hic uixerit; et in hac ipsa quam in terris degimus, nullo modo ulla calamitas eterna esse poterit, cum eadem uita eterna esse non possit, que nec saltem diuturna est, ad quamlibet etatem senectutemque peruenerit Hoc enim potius in illis litteris legi, quoniam uita ipsa qua fruimur breuis est, in qua tu arbitraris, et frequentatum in litteris iam mones, eternam esse posse calamitatem: mortem autem malorum omnium esse finem, habent quidem uestre littere, sed nec ipse omnes; Epicureorum est quippe ista sententia, et si qui alii mortalem animam putant. At illi quos Tullius quasi consulares philosophos appellat. quod eorum magnipendat auctoritatem, quoniam cum extremum diem fungimur, non exstingui animam, sed emigrare censent, et ut merita quoque eius asserunt seu bona, seu mala, uel, ad beatitudinem, uel ad miseriam permanere. Hoc congruit et Litteris sacris, quarum me cupio litteratorem. Malorum ergo finis est mors, sed in eis quorum casta, pia, fidelis, innocens uita, non in eis qui temporalium nugarum et uanitatum cupiditate flagrantes, et cum hic sibi felices uidentur. ipsa uoluntatis prauitate miseri conuincuntur, et post mortem grauiores miserias non habere tantum, uerum etiam sentire coguntur.

4. Hec ergo cum et uestris quibusdam, quas honorabilius habetis, et nostris omnibus litteris frequententur, o bone dilector etiam terrene patrie tue, luxuriosam uitam time ciuibus tuis, non egestosam: aut si egestosam times, illam potius egestatem mone deuitandam, que magna licet rerum terrenarum prosperitate circumfluat, eis tamen insatiabiliter inhiando, ut uestrorum ipsorum uerbis utar auctorum, neque copia neque inopia minuitur. uerumtamen in illis, quibus respondisti litteris meis, inimicos Ecclesie ciues tuos, nec illa egestate dixi emendandos, ubi necessaria nature desunt, cui succurrit misericordia, de qua nobis etiam prescribendum putasti, quod operum nostrorum hoc indicet ratio, quibus pauperes sustinemus, morbidos curatione releuamus, medicinam afflictis corporibus adhibemus; quanquam et sic egere utilius sit quam ad satiandam nequitiam rebus omnibus abundare. Sed absit ut ego illa cercitione ad hanc erumnam eos de quibus agimus, redigendos esse censuerim.



CAPUT II.

5. Recense epistolam meam, si tamen dignam habuisti, si non quam relegeres, cum ei fuisset respondendum, saltem quam ita reponeres, ut tibi iubenti, cum uolueris proferretur, et attende quid dixerim; hoc profecto inuenies, cui te non respondisse, quantum existimo, fatearis. Nam ex epistola illa mea uerba nunc insero: Non preterita, inquam, uindicando pascere iram nostram studemus, sed misericorditer in futurum consulendo satagimus. Habent homines mali ubi et per Christianos non solum mansuete, uerum etiam utiliter salubriterque plectantur. Habent enim quod corpore incolumi uiuunt, habent unde uiuunt, habent unde male uiuunt. Duo prima salua sint, ut quos peniteat, sint; hoc optamus,  hoc, quantum in nobis est, etiam impensa opera instamus. Tertium uero si Dominus uoluerit, tanquam putre noxiumque resecare, ualde misericorditer puniet. Hec uerba mea si recensuisses, cum mihi rescribere dignareris, non solum de morte, sed et de tormentis corporalibus euitandis eorum pro quibus agis, nos inuidiosius, quam officiosius rogandos putares; quorum dixi, uelle nos in eis saluum esse quod incolumes corpore uiuunt. Nec egestosam uitam, ut uictu indigeant ab aliis impartito, per nos eis utique formidares; quorum et illud secundum dixi uelle nos saluum, quod habent unde uiuunt. Tertium uero quod habent unde male uiuunt, id est, ut nichil aliud dicam, certe unde falsorum deorum argentea fabrica uere simulacra, pro quibus uel seruandis, uel adorandis, uel sacrilego ritu adhuc colendis, usque ad ecclesie Dei prosiliatur incendium, et religiosissimorum pauperum sustentacula infelici uulgo diripienda prebeantur, sanguisque fundatur, tu qui tue consulis ciuitati, quare metuis resecari, ne omnimodo impenitate perniciosa nutriatur et roboretur audacia? Hoc nobis edissere, hoc doce circumspecta disputatione quid mali sit; diligenter attende quod dicimus, ne id quod uobis dicimus, uelut specie petendi quodammodo accusatione obliqua obiicere uidearis.

6. Sint honesti ciues tui, probis moribus, non superfluis facultatibus: non eos uolumus ad aratrum Quintii, et ad Fabricii focum per nos illa cercitione perduci. Qua paupertate illi Romane reipublice principes non solum non uiluerunt ciuibus suis, sed ob eam fuerunt precipue cariores, et patrie gubernandis opibus aptiores. Ne illud quidem optamus aut agimus, ut patrie tue diuitibus illius Ruffini bis consulis argenti solum decem pondo remaneant [1 1Kb] ; quod tunc laudabiliter seuera censura adhuc resecandum tanquam uitium iudicauit. Tantum nos consuetudo decoloris etatis nimium marcidas animas mitius contrectare persuadet, ut mansuetudini christiane, quod illis censoribus iustum uisum est, nimium uideatur: et uides quam multum intersit, utrum iam punienda culpa sit tantum habere, an propter alias grauissimas culpas, ut tantum quis habeat permittere; quod tunc iam fuit peccatum, nunc uolumus sit saltem pena peccati. Sed est quod fieri possit et debeat, ut nec usque ad ista progrediatur seueritas, nec nimis secura letetur et debacchetur impunitas, et imitationis exemplum ad grauissimas et occultissimas penas infelicibus proponatur. Saltem concede ut nimium superfluis suis timeant, qui necessaria nostra incendere ac uastare moliuntur. Liceat et hoc beneficium tribuere inimicis nostris, ut dum metuunt rebus quas noxium non est amittere, quod sibi noxium est non conentur admittere. Neque enim hec dicenda est uindicta peccati, sed tutela consilii; non est hoc irrogare supplicium, sed ab excipiendo supplicio communire.

7. Quisque imprudentem cum aliquo sensu doloris priuat, ne superuacuis sceleribus assuefactus penas atrocissimas pendat, puero capillos uellit, ne serpentibus  plaudat; atque ita, ubi molesta dilectio est, nullum membrum leditur, unde autem deterret, salus et uita periclitatur. Non tunc benefici sumus, cum id quod a nobis petitur facimus, sed cum id facimus quod non obsit petentibus. Nam pleraque non dando prosumus, et noceremus si dedissemus. Unde illud prouerbium: Nec puero gladium. Tu uero, inquit Tullius, ne unico quidem filio. Quo enim quemquam maxime diligimus, eo minus ei debemus, in quibus magno periculo peccatur, committere. Et de diuitiis, ni fallor, cum hec agerer, loquebatur. Proinde que periculose male utentibus committuntur, salubriter etiam plerumque detrahuntur. Medici cum uident secandam urendamque putredinem, sepe aduersus multas lacrymas misericorditer obsurdescunt. Si quoties paruuli, uel etiam grandiusculi ueniam peccantes deprecati sumus, toties a parentibus uel magistris accepissemus, quis nostrum tolerandus creuisset? quis aliquid utile didicisset? prouidenter ista, non crudeliter fiunt. Ne, queso, in hac causa nichil aliud intendas, nisi quemadmodum apud nos efficias quod rogaris a tuis: omnia uero diligenter considera. Si preterita negligis, que fieri iam infecta non possunt, aliquantum prospice in posterum; non quid cupiant, qui te rogant, sed quid eis expediat prudenter attende. Non sane fideliter eos amare conuincimur, si hoc solum intuemur, ne, non faciendo quod poscunt, minuatur quod amamur ab eis. Et ubi est, quod et uestre littere illum laudant patrie rectorem qui populi utilitate magis consulat quam uoluntati?



CAPUT III.

8. Nihil interest, inquis, quale uideatur esse peccatum cum indulgentia postulatur. Recte hoc diceres si de puniendis, non de corrigendis hominibus ageretur. Absit enim a corde christiano, ut libidine ulciscendi ad penam cuiusque rapiatur. Absit ut in dimittendo cuique peccatum, aut non preueniat preces rogantis, aut certe continuo subsequatur: sed hoc utique ne oderit hominem, ne malum pro malo retribuat, ne nocendi inflammetur ardore, ne uindicta etiam lege debita pasci desideret; non autem ne consulat, ne prospiciat, ne compescat a malis. Fieri enim potest ut uehementius aduersando, emendationem quisque negligat hominis quem grauius odit, et nonnulla molestia reddat cercendo meliorem, quem maxime diligit.

9. Nam et penitentia, sicut scribis, impetrat ueniam, et purgat admissum: sed illa que in uera religione agitur, que futurum iudicium Dei cogitat; non illa que ad horam hominibus, aut exhibetur, aut fingitur, non ut a delicto anima purgetur in eternum, sed ut interim a presenti metu molestie uita cito peritura liberetur. Hinc est quod Christianis confitentibus atque deprecantibus, qui delicto illo fuerant implicati, uel non succurrendo arsure ecclesie, uel de sceleratissimis rapinis aliquid auferendo, penitentie dolorem fructuosum esse credidimus, eisque ad correctionem sufficere existimauimus, quod inest cordibus eorum fides, qua considerare possent quid de diuino iudicio formidare deberent. Que autem penitentia  sanare potest eos, qui fontem ipsum indulgentie non solum agnoscere negligunt, uerum etiam irridere ac blasphemare non desinunt? et contra hos tamen inimicitias in corde non retinemus, quod illi patet ac nudum est, cuius et in presenti et in futura uita et timemus iudicium, et speramus auxilium. Sed arbitramur nos etiam pro ipsis aliquid prouidere, si homines qui Deum non timent, aliquid timeant, quo non eorum ledatur utilitas, sed uanitas castigetur; ne ab eis Deus ipse quem spernunt, noxia securitate, audacioribus factis grauius offendatur, et ne aliis ad imitandum, eadem ipsa securitas multo perniciosius proponatur. Denique pro quibus abs te rogamur, nos pro illis Deum rogamus uti eos ad se conuertat, ut fide mundans corda eorum, ueracem ac salubrem agere penitentiam doceat.

10. Ecce quanto eos, quibus nos arbitraris irasci, pace tua dixerim, ordinatius quam tu, utiliusque diligimus, pro quibus et ad euitanda tanto maiora mala, et ad consequenda tanto maiora bona, deprecamur. Quos etiam tu, si ex Dei celesti munere non ex hominum terreno more diligeres, sinceriterque mihi rescriberes quod cum te ad exsuperantissimi Dei cultum religionemque compellerem, libenter audieris, non solum hec eis optares, sed eis ad hec ipse preires. Sic omne apud nos tue petitionis negotium cum magno et sano gaudio finiretur. Sic illam celestem patriam, quam cum intuendam esse suaderem, libens te accepisse dixisti, ex huius etiam, que te carnaliter genuit, uera et pia dilectione promereris; uere consulens tuis non ad uanitatem letitie temporalis nec ad impunitatem perniciosissimam sceleris, sed ad gratiam sempiterne felicitatis.

11. Habes expositas in hac causa cogitationes et uota pectoris mei. Quid autem lateat in consilio Dei, fateor, homo sum, nescio: quidquid illud est, id est iustius, atque sapienties, et firmissime stabilitum, incomparabili excellentia pre omnibus mentibus hominum. uerum est quippe quod legitur in Libris nostris, Multe cogitationes sunt in corde uiri, consilium autem Domini manet in eternum . Proinde quid tempus afferat, quid nobis facultatis aut difficultatis oriatur, quid postremo uoluntatis ex rerum presentium, uel correctione, uel spe, subito possit existere, utrum Deus sic indignetur his factis, ut ea, quam petunt, impunitate magis seueriusque puniantur, an illo modo quo nobis placet cercendos misericorditer iudicet, an aliqua duriore, sed salubriore eorum precedente correctione, nec ad hominum, sed ad suam misericordiam ueraci conuersione quidquid terroris preparabatur, auertat et conuertat in gaudium, iam nouit ipse, nos autem ignoramus. Quid ergo hic ante tempus, inter nos ego et Prestantia tua frustra laboremus? Seponamus paululum curam cuius hora non est, et quod semper instat, si placet, agamus. Nudum enim tempus est, quo non deceat et oporteat agere, unde Deo placere possimus; quod in hac uita usque ad eam perfectionem impleri, ut nullum omnino peccatum insit in homine aut non potest, aut forte difficilimum est:  unde precisis omnibus dilationibus, ad illius gratiam confugiendum est, cui uerissime dici potest quod carmine adulatorio nescio cui nobili dixit, qui tamen ex Cumeo, tanquam ex prophetico carmine se accepisse confessus est:

Te duce, si qua manent sceleris uestigia nostri,
Irrita perpetua soluent formidine terras. 
Hoc enim duce, solutis omnibus dimissisque peccatis, hac uia ad celestem patriam peruenitur, cuius habitatione cum eam tibi amandam, quantum potui, commendarem, admodum delectatus es.



CAPUT Iu.

12. Sed quia dixisti quod omnes eam leges diuersis uiis et tramitibus appetant; uereor ne forte, cum putas etiam illam uiam, in qua nunc constitutus es, eo tendere, pigrior sis ad eam tenendam que illuc sola perducit. Sed rursus uerbum quod posuisti diligenter attendens, uideor mihi tuam non impudenter aperire sententiam: neque enim dixisti, quam omnes leges diuersis uiis et tramitibus assequuntur, aut ostendunt, aut inueniunt, aut ingrediuntur, aut obtinent, aut aliquid eiusmodi, sed dicendo, appetunt, librato uerbo, atque perpenso, non adeptionem significasti, sed adipiscendi cupiditatem. Ita nec illam que uera est, exclusisti, nec alias que false sunt, admisisti, et illa quippe appetit que perducit, nec perducit omnis que hoc appetit; quo quisquis perducitur, sine ulla dubitatione beatus est. Beati autem omnes esse uolumus, hoc est, appetimus, nec tamen omnes qui uolumus possumus, hoc est, quod apperimus adipiscimur. Ille ergo adipiscitur qui uiam tenet non solum qua id appetit, sed qua etiam peruenitur, relinquens alios in itineribus appetendi, sine fine adipiscendi. Quoniam nec error esset si nichil appeteretur, nec si appetita ueritas teneretur. Si uero diuersas uias ita dixisti, ut non intelligamus aduersas, sicut dicimus diuersa precepta, que tamen omnia bonam edificent uitam, alia de castitate, alia de patientia, alia de fide, alia de misericordia, et si que sunt cetera; non solum appetitur uiis et tramitibus ita diuersis illa patria, uerum etiam reperitur. Nam et in Scripturis sanctis et uie leguntur, et uia: uie, sicut illud est, Docebo iniquos uias tuas, et impii ad te conuertentur ; uia, sicut illud, Deduc me in uia tua, et ambulabo in ueritate tua . Non alie, ille, alia ista; sed omnes una, de quibus alio loco eadam sancta Scriptura dicit, Uniuerse uie Domini misericordia et ueritas : que si diligenter considerentur, copiosum pariunt sermonem, intellectumque suauissimum; quod si opus fuerit, in tempus aliud differam.

13. Nunc autem, quod satis esse arbitror pro suscepto officio rescribendi Prestantie tue, quoniam Christus dixit. Ego sum uia . in illo querenda est misericordia et ueritas; ne si alibi quesierimus erremus, tenentes appetentem uiam, sed non etiam perducentem. uelut si hanc ipsam tenere uellemus, unde quiddam commemorasti, omnia peccata esse paria;  nonne ab illa patria ueritatis et beatitatis nos longe exsules mitteret? Quid enim absurdius, quid insanius dici potest, quam ut ille qui aliquanto immoderatius riserit, et ille qui patriam truculentius incenderit, peccasse iudicentur equaliter? Quam quidem tu ex quorumdam philosophorum opinione non diuersam uiam, que tamen ducat ad celestem habitationem, sed plane peruersam, que ducit ad perniciosissimum errorem, non pro tuo sensu, sed pro causa ciuium tuorum adhibendam putasti; ut sic ignoscamus eis quorum seuientium ignibus arsit Ecclesia, quemadmodum ignosceremus, si ab eis aliquo petulanti conuicio appeteremur.

14. Sed quemadmodum id adstruxeris uide: Et si ut quibusdam, inquis, philosophis placet, omnia peccata paria sunt, indulgentia omnibus debet esse communis. Deinde cum quasi moliris ostendere omnia paria esse peccata, subiungis et dicis: Petulantius locutus est aliquis, peccauit; conuicia aut crimina ingessit, eque peccauit. Hoc non est docere, sed id quod peruerse sentitur, sine ulla documentorum a tructione proponere. Ad hoc enim quod dicis, eque peccauit, cito respondetur, non eque peccauit. Exigis fortassis ut probem: quid enim tu quod eque peccauerit, iam probasti? An illud quod iungis audiendum est? Aliena quisque diripuit, inter delicta numeratur. Hic etiam tu ipse uerecundatus es: puduit enim te dicere quod peccauit equaliter; sed, inter delicta, inquis, numeratur. Non autem ibi questio est utrum et hoc inter delicta numeretur, sed utrum hoc illi delicto equalitate iungatur. Aut si propterea sunt paria, quia utraque delicta sunt, mures et elephanti pares erunt, quia utraque sunt animalia; musce et aquile, quia utraque uolatilia.

15. Adhuc etiam progrederis et coniectas: Loca profana sacraque uiolauit, non est ab indulgentia secernendus. Hic sane de uiolatis sacris locis ad facinus tuorum ciuium peruenisti: uerum locutioni petulanti, nec tu ipse cequasti; tantummodo eis petisti indulgentiam, que recte petitur a Christianis propter abundantem miserationem, non propter peccatorum parilitatem. Ego autem supra posui scriptum in Litteris nostris: Uniuerse uie Domini misericordia et ueritas . Consequentur itaque misericordiam, si non oderint ueritatem. Que non quasi eque peccantibus, ac si petulantius locuti sint; sed de scelere immanissimo atque impio recte penitentibus christiano iure debetur. Tu uero, uir merito laudabilis, ne queso ista paradoxa Stoicorum sectanda doceas Paradoxum tuum, quem tibi optamus uera pietate ac felicitate grandescere. Nam quid generosus adolescens sapere iniquius, et tibi ipsi periculosius potest, quam si conuicio in quemlibet extraneum iaculato, non dico parricidium, sed ipsum in patrem conuicium cequauerit?

16. Conuenienter itaque apud nos pro ciuibus tuis agis, ingerendo nobis misericordiam Christianorum, non duritiam Stoicorum: que cause a te suscepte, non modo nichil suffragatur, uerum etiam multum aduersatur. Nam ipsam misericordiam, quam si non habeamus,  nulla tua petitione, nullis illorum precibus flecti poterimus, in uitio Stoici ponunt, eamque a sapientis animo penitus expellunt, quem prorsus ferreum et inflexibilem uolunt. Melius itaque tibi occurreret de tuo Cicerone quod diceres, qui Cesarem laudans: Nulla, inquit, de uirtutibus tuis admirabilior, uel gratior misericordia est . Quanto magis debet ea in Ecclesiis preualere, quando eum sequuntur qui dixit, Ego sum uia ; et legunt, Uniuerse uie Domini misericordia et ueritas. Noli ergo metuere innocentibus ne moliamur exitium, qui nec nocentes uolumus ad dignum supplicium peruenire; prohibente nos illa misericordia quam in Christo cum ueritate diligimus. Sed qui uitiis nutriendis parcit et fouet, ne contristet peccantium uoluntatem, tam non est misericors quam qui non uult cultrum rapere puero, ne audiat plorantem, et non timet ne uulneratum doleat uel exstinctum. Serua ergo tempori opportuno quod apud nos agas, pro his hominibus, in quorum dilectione  non solum nos minime precedis, sed nec adhuc sequeris; et rescribe potius quid te de hac uia moueat quam tenemus, et in qua nobiscum ad supernam patriam, qua te delectari nouimus et gaudemus, ut gradiaris instamus.

17. Ciues autem carnalis patrie tue, etsi non omnes, sed quosdam innocentes quidem dixisti; uerumtamen, quod relecta illa epistola mea debes aduertere, non defendisti. Quorum non flores, sed spinas nos sensisse cum dicerem, respondens ad illud quod scripseras, florentem te cupere patriam relinquere, iocari me putasti. Hoc scilicet in malis tantis libeat! ita est prorsus. Fumant adhuc ruine incense ecclesie, et in ea causa nos iocamur! Et ego quidem quamuis innocentes illic mihi non occurrerent, nisi qui aut absentes fuerunt, aut mala illa perpessi sunt, aut nullis ad prohibendum uiribus uel auctori ate ualuerunt, tamen nocentiores a minus nocentibus in rescribendo distinxi, aliamque causam posui eorum qui timuerunt offendere potentes inimicos Ecclesie, aliam eorum qui hoc committi uoluerunt: aliam corum qui commiserunt, aliam eorum qui immiserunt; nichil agi de immissoribus uolens, quia hoc sine tormentis corporalibus a proposito nostro abhorrentibus fortasse non potest inueniri. Stoici autem tui omnes equaliter nocentes esse concedunt, quibus placet omnia paria esse peccata; qui etiam duritiam suam qua misericordiam uituperant, huic sententie sociantes, nullo modo censent omnibus pariter ignoscendum, sed omnes pariter esse puniendos. Remoue ergo illos quam longissime potes a patrocinio cause istius, et opta potius ut tanquam christiani agamus, ut, sicut optamus, nos in Christo eos quibus parcimus, acquiramus, ne perniciosa illis dissolutione parcamus. Deus misericors et uerax et felicitate uera donare dignetur.



EPISTOLA Cu [* 1Kb]  . Donatistas ad unitatem exhortans, ostendit leges iuste necessarioque in eos latas fuisse ab imperatoribus catholicis. Baptismi sanctitatem ex diuini muneris gratia, non ex ministri hominis meritis pendere probat. Deinde catholicam Ecclesiam in sacris Scripturis agnosci: ac demum repertos in ea malos tolerari oportere.


AUGUSTINUS episcopus catholicus, Donatistis.



CAPUT PRIMUM.

1 Charitas Christi, cui omnem hominem, quantum ad nostram pertinet uoluntatem, lucrari uolumus, tacere nobis non permittit. Si propterea nos odistis, quia pacem uobis catholicam predicamus, nos Domino seruimus dicenti, Beati pacifici, quoniam ipsi filii Dei uocabuntur ; et in Psalmo scriptum est: Cum iis qui oderunt pacem, eram pacificus; cum loquebar eis, debellabant me gratis . Propterea mandauerunt nobis quidam presbyteri partis uestre, dicentes: Recedite a plebibus nostris, si non uultis ut interficiamus uos. Quanto iustius eis nos dicimus: Imo uos non recedite, sed accedite pacati ad plebes non nostras, sed illius cuius omnes sumus; aut si non uultis et impacati estis, uos potius recedite a plebibus, pro quibus Christus suum sanguinem fudit: quas ideo uultis uestras facere ne Christi sint, quamuis eas sub eius nomine possidere conemini; tanquam si seruus furetur oues de grege domini sui, et quecumque ex illis nata fuerint, characterem domini sui eis infigat, ne furtum eius possit agnosci. Sic enim fecerunt maiores uestri; separauerunt ab Ecclesia Christi populos habentes [1 1Kb] baptismum Christi, et quicumque illis accreuerunt, baptismo Christi eos baptizauerunt [2 1Kb] . Sed Dominus et fieres punit, si non se correxerint, et oues ab errore reuocat ad gregem, nec in eis suum exterminat characterem.

2. Dicitis nos traditores; quod nec maiores uestri in maiores nostros potuerunt, nec uos in nos probare ullo modo poteritis. Quid uobis uultis faciamus, qui quando uobis dicimus ut causam nostram et uestram patienter audiatis, non nostis nisi superbire et insanire? Nam utique ostenderemus uobis, quia potius illi traditores fuerunt, qui Cecilianum et socios eius quasi traditionis crimine damnauerunt. Et dicitis, recedite a plebibus nostris; quas docetis ut uobis credant, et Christo non credant. uos enim eis dicitis, propter traditores, quos non ostenditis, remansisse Ecclesiam Christi in sola Africa partis Donati: quod non de Lege, non de Propheta, non de Psalmo, non de Apostolo, non de Euangelio, sed de corde uestro, et de parentum uestrorum calumniis recitatis. Christus autem dicit predicari in nomine suo penitentiam et remissionem peccatorum, per omnes gentes incipientibus ab Ierusalem : cui Ecclesie ex ore Christi manifestate  uos non communicatis, et alios in uestram perditionem trahentes, liberari non uultis.



CAPUT II.

3. Si autem ideo uobis displicemus, quia per Imperatorum iussiones ad unitatem cogimini, hoc uos fecistis, qui ubicumque uellemus predicare ueritatem, ut eam quisque secunus audiret et uolens eligeret, nunquam permisistis per uiolentias et terrores uestros. Nolite stridere, et perturbare animas uestras; patienter, si fieri potest, considerate quod dicimus, et recolite facta Circumcellionum uestrorum, et clericorum qui duces eorum semper fuerunt, et uidebitis que causa uobis hoc excitauerit. Unde iniuste querimini, quia uobis omnia ista ut iuberentur cegistis. Nam ut longe preterita et multa non repetamus, saltem recentia facta uestra cogitate. Marcus presbyter Casphalianensis a nemine coactus, propria uoluntate catholicus factus est. Quare illum uestri persecuti sunt, et pene occidissent, nisi Dei manus per homines superuenientes uiolentias eorum compressisset. Restitutus uictorianensis ad catholicam nullo cogente se transtulit. Quare raptus est de domo sua, cesus, in aqua uolutatus, buda [1 1Kb] uestitus, et nescio quot dies in captiuitate retentus est, nec libertati proprie fortasse restitutus esset, nisi iam pene propter ipsam causam Proculeianus sibi exhibitionem uideret imminere. Marcianus Urgensis catholicam unitatem propria uoluntate delegit. Quare subdiaconum eius, cum ipse fugisset, prope usque ad mortem cesum, clerici uestri lapidibus obruerunt, quorum domus pro suo scelere euerse sunt.

4. Quid amplius dicamus? Modo preconem misistis, qui clamaret Siniti, Quisquis Maximino [2 1Kb] communicauerit, incendetur domus eius: qui antequam ipse ad Catholicam conuersus esset, et nondum de transmarinis remeasset, ad quid aliud presbyterum Siniti miseramus, nisi ut nulli molestus nostros uisitaret, et in domo iuris sui positus, pacem catholicam uolentibus predicaret? quem uos inde cum graui iniuria proiecistis. Quid aliud agebamus, quando unus nostrum Calamensis episcopus Possidius ibat ad fundum Figulinensem [3 1Kb] , nisi ut nostri, quamuis pauci qui illic erant, uisitarentur, et audito uerbo Dei ad unitatem Christi qui uellent conuerterentur? Cui ambulanti uiam suam, latronum more insidiati sunt, et quia in eorum insidias cadere non potuit, eum aperta uiolentia in fundo Liuetensi [4 1Kb] pene uiuum cum domo quo fugerat, incenderant, nisi tertio suppositas flammas coloni eiusdem fundi propter periculum sue salutis exstinguerent: et tamen cum Crispinus propter hoc factum in proconsulari iudicio conuinceretur hereticus, eiusdem episcopi Possidii intercessu decem libras auri non est exactus. Cui beneuolentie et mansuetudini ingratus, ad imperatores catholicos ausus est appellare. Unde  hanc in uos iram Dei, de qua murmuratis, multo importunius et uehementius prouocauit.

5. uidetis quia uos contra pacem Christi uiolenter insurgitis, et patimini non pro ipso, sed pro iniquitatibus uestris. Que est ista dementia, ut cum male uiuitis, latronum facta faciatis; et cum iure punimini, gloriam martyrum requiratis? Si ergo uos priuata uestra audacia tam uiolenter cogitis homines aut ire in errorem, aut permanere in errore; quanto magis nos debemus per ordinatissimas potestates, quas Deus secundum suam prophetiam subdidit Christo, resistere furoribus uestris, ut misere anime de uestra dominatione liberate, eruantur de uetustissima falsitate, et assuescant in apertissima ueritate? Nam quod a nobis nolentes dicitis cogi, multi etiam se cogi uolunt; quod nobis antea et postea confitentur, ut uel sic euadant oppressiones uestras.

6. Et tamen quid est melius, proferre ueras Imperatorum iussiones pro unitate, an falsas indulgentias pro peruersitate: quod uos fecistis, et mendacio uestro subito totam Africam implestis? In quo facto nichil aliud ostendistis, nisi partem Donati semper de mendacio presumentem, omni uento iactari et circumferri, sicut scriptum est, Qui fidit in falsis, hic pascit uentos . Sicut enim uera fuit ista indulgentia, sic uera sunt crimina Ceciliani, et traditio Felicis Aptungensis, per quem ordinatus est, et quidquid aliud contra catholicos dicere consueuistis, ut a pace Ecclesie Christi infelices separetis, et infeliciter separemini. De nulla quidem nos hominis potestate presumimus, quamuis utique multo sit honestius presumere de Imperatoribus quam presumere de Circumcellionibus, presumere de legibus quam presumere de seditionibus. Sed meminimus scriptum esse: Maledictus omnis qui spem suam ponit in homine . Unde ergo presumimus, si uultis nosse, illum cogitate de quo propheta prenuatiauit, dicens: Adorabunt eum omnes reges terre, et omnes gentes seruient illi . Et ideo hac Ecclesie potestate utimur, quam ei Dominus et promisit et dedit.

7. Imperatores enim si in errore essent, quod absit, pro errore suo contra ueritatem leges darent, per quas iusti et probarentur et coronarentur, non faciendo quod illi iuberent, quia Deus prohiberet. Sicut iusserat Nabuchodonosor ut aurea statua adoraretur; quod qui facere noluerunt, Deo talia prohibenti placuerunt. Quando autem Imperatores ueritatem tenent, pro ipsa ueritate contra errorem iubent, quod quisquis contempserit, ipse sibi iudicium acquirit. Nam et inter homines penas luit, et apud Deum frontem [1 1Kb] non habebit, qui hoc facere noluit, quod ei per cor regis ipsa ueritas iussit. Sicut ipse Nabuchodonosor postea miraculo salutis trium puerorum commotus atque mutatus, pro ueritate contra errorem edictum proposuit, ut quicumque blasphemarent Deum Sidrach, Misach  et Abdenago, in interitum irent, et domus eorum in dispersionem : et non uultis ut tale aliquid contra uos iubeant imperatores Christiani, cum sciant a uobis, in eis quos rebaptizatis, Christum exsufflari? Si iussiones regum non pertinent ad predicandam religionem et sacrilegia prohibenda, quare ad edietum regis talia iubentis etiam ipsi uos signatis? An ignoratis uerba regis esse [1 1Kb] : Signa et ostenta que fecit mihi Dominus Deus excelsus, placuit mihi in conspectu meo annuntiare, quam magnum et potens sit regnum eius, regnum sempiternum et potestas eius in secula seculorum ? An cum hoc audieritis, non respondetis, Amen; et hoc dicto clara uoce ad edictum regis, uos in sancta solemnitate signatis  ? Sed modo quia nichil apud Imperatores potestis, nobis inde uultis facere inuidiam. Si autem aliquid possetis, quanta faceretis; quando nichil potestis, et non cessatis!

8. Scitote quod primi maiores uestri causam Ceciliani ad imperatorem Constantinum detulerunt. Exigite hoc a nobis, probemus uobis; et si non probauerimus, facite de nobis quidquid potueritis. Sed quia Constantinus non est ausus de causa episcopi iudicare, eam discutiendam atque finiendam episcopis delegauit. Quod et factum est in urbe Roma presidente Melchiade episcopo illius Ecclesie cum multis collegis suis. Qui cum Cecilianum innocentem pronuntiassent, et Donatum  qui schisma Carthagini fecerat, sententia percussissent, iterum uestri ad Imperatorem uenerunt, de iudicio episcoporum, in quo uicti fuerant, murmurarunt. Quomodo enim potest malus litigator laudare iudices, quibus iudicantibus uictus est? Iterum tamen clementissimus Imperator alios iudices episcopos dedit apud Arelatum gallie ciuitatem, et ab ipsis uestri ad ipsum Imperatorem appellarunt, donec etiam ipse causam cognosceret, et Cecilianum innocentem, illos calumniosos pronuntiaret. Nec sic toties uicti quieuerunt, sed de Felice Aptungitano, per quem Cecilianus fuerat ordinatus, quotidianis interpellationibus ipsi Imperatori tedium fecerunt, dicentes eum esse traditorem: et ideo Cecilianum episcopum esse non posse, quod a traditore fuerit ordinatus; donec et ipse Felix iussu Imperatoris causa cognita ab Aeliano proconsule innocens probaretur.

9. Tunc Constantinus prior contra partem Donati seuerissimam legem dedit. Hunc imitati filii eius, talia preceperunt. Quibus succedens Iulianus desertor Christi et inimicus, supplicantibus uestris Rogatiano et Pontio, libertatem perditionis parti [2 1Kb] Donati permisit: denique tunc reddidit basilicas hereticis, quando templa demoniis, eo modo putans christianum nomen posse perire de terris, si unitati Ecclesie de qua lapsus fuerat, inuideret, et sacrilegas dissensiones liberas esse permitteret. Hec erat eius predicanda  iustitia, quam supplicantes Rogatianus et Pontius laudauerunt, dicentes homini apostate, quod apud eum sola iustitia haberet locum. Huic successit Iouianus [1 1Kb] , qui quoniam cito mortuus est, nichil de rebus talibus iussit. Deinde ualentinianus; legite que contra uos iusserit. Inde Gratianus et Theodosius; legite quando uultis, que de uobis constituerint. Quid ergo de filiis Theodosii miramini, quasi aliud in hac causa sequi debuerint, quam Constantini iudicium per tot christianos imperatores firmissime custoditum?

10. Ad Constantinum autem, sicut diximus, sicut uobis quando uultis, si tamen ignoratis, ostendimus, maiores uestri causam Ceciliani ultro detulerunt. Defunctus est Constantinus, sed iudicium Constantini contra uos uiuit, quo uestri causam miserunt, apud quem iudices episcopos reprehenderunt, ad quem a iudicibus episcopis appellauerunt, quem tediosissime de Felice Aptungitano interpellauerunt, a quo toties conuicti et confusi redierunt, et a pernicie furoris et animositatis sue non recesserunt; eamque uobis post. eris suis hereditariam reliquerunt, ut tam impudenter de iussionibus christianorum imperatorum faciatis inuidiam, cum si uobis liceret, non quidem iam Constantinum christianum, quia ueritati fauit, contra nos interpellaretis, sed apostatam Iulianum ab inferis excitaretis; quasi uero si aliquid tale contingeret, esset magnum malum nisi uobis. Que est enim peior mors anime, quam libertas erroris?



CAPUT III.

11. Sed iam tollamus ista omnia de medio; amemus pacem, quam omnis doctus et indoctus intelligit preponendam esse discordie, diligamus et teneamus unitatem. Hoc iubent imperatores, quod iubet et Christus; quia cum bonum iubent, per illos non iubet nisi Christus. Et nos etiam per Apostolum obsecrat, ut idipsum dicamus omnes, et non sint in nobis schismata, neque dicamus, Ego quidem sum Pauli, ego autem Apollo, ego uero Cephe, ego autem Christi; sed simul omnes non simus nisi Christi, quia nec diuisus est Christus, nec Paulus crucifixus est pro nobis; quanto minus Donatus? nec in nomine Pauli baptizati sumus ; quanto minus in Donati? Hoc dicunt et Imperatores, quia christiani catholici sunt, non idolorum serui, sicut uester Iulianus; non heretici, sicut quidam fuerunt et Ecclesiam catholicam persecuti sunt, quando ueri christiani non pro heretico errore penas iustissimas sicut uos, sed pro catholica ueritate passiones gloriosissimas pertulerunt.

12. Attendite quam manifestissima ueritate per cor regis, quod in manu Dei est, ipse Deus dixerit in ista ipsa lege quam contra uos prolatam dicitis; est autem, si intelligatis, prolata pro uobis. Attendite quid habeant uerba principis: Nam si in eis qui primo initiati sunt, idcirco religio Baptismatis iudicatur infirma, quod ii a quibus accipitur peccatores putentur, toties renouari necesse erit traditum Sacramentum, quoties indignus fuerit inuentus collati Baptismatis administrator, et fides nostra non ex nostre uoluntatis arbitrio, neque ex diuini  muneris gratia, sed ex meritis sacerdotum et clericorum qualitate pendebit  . Faciant mille concilia episcopi uestri, huic uni sententie respondeant, et ad quod uolueritis consentimus uobis. uidete enim quam peruerse et impie dicatur, quod dicere soletis, quia si bonus sit homo, ipse sanctificat eum quem baptizat; si autem malus sit, et nesciat ille qui baptizatur, tunc Deus sanctificat. Hoc si uerum est, optare ergo debent homines, ut a malis ignoratis baptizentur, potius quam a notis bonis, ut magis a Deo quam ab homine possint sanctificari: sed absit a nobis ista dementia. Quare ergo non uerum dicimus, et recte sapimus, quia semper Dei est illa gratia et Dei Sacramentum, hominis autem solum ministerium; qui si bonus est, adheret Deo, et operatur cum Deo; si autem malus est, operatur per illum Deus uisibilem Sacramenti formam, ipse autem donat inuisibilem gratiam. Hoc sapiamus omnes, et non sint in nobis schismata.



CAPUT Iu.

13. Concordate nobiscum, fratres; diligimus uos, hoc uobis uolumus quod et nobis. Si propterea nos grauius odistis, quia errare uos et perire non permittimus, hoc Deo dicite, quem timemus minantem malis pastoribus, et dicentem: Quod errauerat, non reuocastis, et quod perierat, non inquisistis . Hoc uobis per nos Deus ipse facit, siue obsecrando, siue minando, siue corripiendo, siue damnis, siue laboribus, siue per suas occultas admonitiones uel uisitationes, siue per potestatum temporalium leges. Intelligite quid uobiscum agatur; perire uos non uult Deus in sacrilega discordia alienatos a matre uestra Catholica. Nihil in nos aliquando probare potuistis; uestri episcopi conuenti a nobis, nunquam nobiscum pacifice conferre uoluerunt, quasi fugientes cum peccatoribus loqui. Quis ferat istam superbiam? quasi Paulus apostolus non contulerit cum peccatoribus et cum ualde sacrilegis: legite Actus Apostolorum, et uidete. Quasi ipse Dominus non cum Iudeis, a quibus crucifixus est, sermones de Lege habuerit, eisque congruenter responderit. Postremo diabolus est primus omnium peccatorum, qui conuerti ad iustitiam nunquam poterit, et tamen nec ipse Dominus de Lege dedignatus est ei respondere; ut intelligatis istos ideo nobiscum nolle conferre, quia causam suam perditam norunt.

14. Nos [1 1Kb] ignoramus quid aduersus seipsos homines iactent, qui calumniosis dissensionibus gaudent. In Scripturis discimus Christum, in Scripturis discimus Ecclesiam. Has Scripturas communiter habemus, quare non in eis et Christum et Ecclesiam communiter retinemus? Nos ubi agnouimus eum de quo dicit Apostolus, Abrahe dicte sunt promissiones et semini eius; non dicit, Et seminibus, tanquam in multis; sed tanquam in uno, Et semini tuo, quod est Christus ; ibi agnouimus Ecclesiam, de qua dicit Deus ad Abraham, In semine tuo benedicentur omnes gentes . Ubi agnouimus Christum in Psalmo de se prophetantem, Dominus dixit ad me, Filius meus es  tu; ego hodie genui te; ibi agnouimus Ecclesiam, in eo quod sequitur, Postula a me, et dabo tibi gentes hereditatem tuam, et possessionem tuam terminos terre . Ubi agnouimus Christum in eo quod scriptum est, Deus deorum Dominus locutus est; ibi agnouimus et Ecclesiam in eo quod sequitur, Et uocaui, terram a solis ortu usque ad occasum . Ubi agnouimus Christum in eo quod scriptum est, Et ipse tanquam sponsus procedens de thalamo suo, exsultauit ut gigas ad currendam uiam; ibi agnouimus et Ecclesiam in eo quod paulo superius dicitur, In omnem terram exiuit sonus eorum, et in fines orbis terre uerba eorum. In sole posuit tabernaculum suum . Ipsa est Ecclesia in sole posita, hoc est in manifestatione omnibus nota, usque ad terminos terre. Ubi agnouimus Christum in eo quod scriptum est, Foderunt manus meas, et pedes, dinumerauerunt omnia ossa mea; ipsi uero considerauerunt et aspexerunt me, diuiserunt sibi uestimenta mea, et super uestimentum meum miserunt sortem; ibi agnouimus et Ecclesiam in eo quod paulo post in psalmo ipso dicitur, Commemorabuntur et conuertentur ad Dominum uniuersi fines terre, et adorabunt in conspectu eius uniuerse patrie gentium: quoniam Domini est regnum, et ipse dominabitur gentium . Ubi agnouimus Christum in eo quod scriptum est, Exaltare super celos, Deus; ibi agnouimus et Ecclesiam in eo quod sequitur, et super omnem terram gloria tua . Ubi agnouimus Christum in eo quod scriptum est, Deus, iudicium tuum regi da, et iustitiam tuam filio regis; ibi agnouimus et Ecclesiam in eo quod de illo in psalmo ipso dicitur, Et dominabitur a mari usque ad mare, et a flumine usque ad terminos orbis terrarum. Coram illo procident Aethiopes, et inimici eius terram lingent. Reges Tharsis et insule munera offerent; reges Arabum et Saba dona adducent; et adorabunt eum omnes reges terre, omnes gentes seruient illi .

15. Ubi agnouimus Christum in eo quod scriptum est, lapidem de monte sine manibus precisum, fregisse omnia regna terrarum, utique illa que de culturis demonum presumebant; ibi agnouimus et Ecclesiam in eo quod dictum est, lapidem ipsum creuisse, et factum montem magnum, et repleuisse omnem terram . Ubi agnouimus Christum in eo quod scriptum est, Preualebit Dominus aduersus eos, et exterminabit omnes deos gentium terre; ibi agnouimus et Ecclesiam in eo quod illic sequitur, Et adorabunt in conspectu eius unusquisque de loco suo omnes insule gentium . Ubi agnouimus Christum in eo quod scriptum est, Deus ab Africo ueniet, et sanctus de monte umbroso; operiet celos uirtus eius; ibi agnouimus Ecclesiam in eo quod sequitur, Et laudis eius plena est terra . Ab Africo enim posita est Ierusalem, sicut legitur in libro Iesu Naue , unde nomen Christi diffusum est; et ibi est mons umbrosus, mons Oliueti, unde ascendit in celum ut cooperiret celos uirtus eius, et impleretur Ecclesia per omnem terram laudis  eius. Ubi agnouimus Christum in eo quod scriptum est, Sicut ouis ad immolandum ductus est, et sicut agnus coram tondente se fuit sine uoce, sic non aperuit os suum, et cetera que illic de eius passione dicuntur; ibi agnouimus et Ecclesiam in eo quod illic dicitur, Letare sterilis, que non paris; erumpe et exclama, que non parturis; quoniam multi filii deserte, magis quam eius que habet uirum. Dixit enim Dominus: Dilata locum tabernaculi tui, et auleas [1 1Kb] tuas confige, non est quod parcas. Porrige longius funiculos, et palos ualidos confirma; etiam atque etiam in dexteram atque sinistram extende. Semen enim tuum hereditabit gentes, et ciuitates, que deserte erant, inhabitabis. Non est quod metuas, preualebis enim; nec erubescas quod detestabilis fueris. Confusionem enim in perpetuum obliuisceris, ignominie uiduitatis tue non eris memor; quoniam ego sum Dominus, qui feci te, Dominus nomen ei: et qui eruit te, ipse Deus Isrel uniuerse terre uocabitur .



CAPUT u.

16. Non nouimus quid de traditoribus dicatis, quos nunquam conuincere, nunquam ostendere potuistis. Non dico quia uestri potius in tali crimine detecti et confessi manifestantur: quid ad nos pertinet de sarcinis alienis? nisi ut quos possumus corrigamus, uel correptione uel quacumque disciplina in spiritu mansuetudinis et diligentia caritatis; quos autem corrigere non ualemus, etiamsi necessitas cogit pro salute ceterorum ut Dei Sacramenta nobiscum communicent, peccatis tamen eorum non communicemus, quod non fit nisi consentiendo et fauendo. Sic enim eos in isto mundo, in quo Ecclesia catholica per omnes gentes diffunditur, quem agrum suum Dominus dicit, tanquam zizania inter triticum, uel in hac unitatis area tanquam paleam permixtam frumento, uel intra retia uerbi et Sacramenti [2 1Kb] tanquam malos pisces cum bonis inclusos, usque ad tempus messis , aut uentilationis  aut littoris (Id. XIII, 47-50, toleramus, ne propter illos eradicemus et triticum, aut grana nuda ante tempus de area separata, non in horreum mittenda purgemus, sed uolatilibus colligenda proiiciamus; aut disruptis per schismata retibus, dum quasi malos pisces cauemus, in mare perniciose libertatis exeamus. Propter hoc enim his atque aliis similitudinibus Dominus seruorum suorum tolerantiam confirmauit, ne dum se boni putant malorum permixtione culpari, per humanas et temerarias dissensiones aut paruulos perdant, aut paruuli pereant. Quod usque adeo celestis magister cauendum premonuit, ut etiam de prepositis malis plebem securam faceret, ne propter illos doctrine salutaris cathedra desereretur, in qua coguntur etiam mali bona dicere. Neque enim sua sunt que dicunt, sed Dei, qui in cathedra unitatis doctrinam posuit ueritatis. Proinde ille uerax et ipsa ueritas, de prepositis sua mala facientibus, et Dei bena dicentibus ait: Que dicunt, facite; que autem faciunt, facere nolite: dicunt enim, et non faciunt . Non utique diceret,  Que faciunt, facere nolite, nisi manifesta essent mala que faciunt.

17. Non ergo propter malos in mala dissensione pereamus: quamuis uestros maiores non exsecratores malorum, sed accusatores innocentium fuisse, si uelitis possimus ostendere. Sed quicumque illi et qualescumque fuerint, portent sarcinas suas. Ecce Scripture communes, ecce ubi nouimus Christum, ecce ubi nouimus Ecclesiam. Si Christum ipsum tenetis, ipsam Ecclesiam quare non tenetis? Si in ipsum Christum quem legitis, et non uidetis, tamen propter ueritatem Scripturarum creditis; quare Ecclesiam negatis, quam et legitis et uidetis? Hec uobis dicendo et ad hoc bonum pacis et unitatis et caritatis uos compellendo, inimici uobis facti sumus; et mandatis quia occidetis nos qui ueritatem uobis dicimus, et in errore uos perire quantum possumus non permittimus. uindicet nos Deus de uobis, ut ipsum errorem uestrum in uobis occidat, et nobiscum de ueritate gaudeatis. Amen [1 1Kb] .



EPISTOLA CuI [* 1Kb]  . Augustinus Macrobio donatiane partis apud Hipponem, uti ex epistola 108 intelligitur, episcopo, agens ne subdiaconum quemdam rebaptizet.

Domino fratri dilecto MACROBIO, AUGUSTINUS.

1. Audiui quod quemdam subdiaconum nostrum rebaptizare disponis. Noli: sic Deo uiuas, sic Deo placeas, sic Christi Sacramenta non inaniter habeas, sic non in eternum a Christi corpore separeris. Noli, rogo te, frater, pro teipso te magis rogo; certe paululum attende quod dico. Felicianus Mustitanus Primianum Carthaginensem damnauit, et uicissim ab illo etiam ipse damnatus est. Diu Felicianus in sacrilego Maximiani schismate fuit, multos ibi per suas Ecclesias baptizauit, modo cum Primiano uester episcopus, sed et neminem post eum baptizans. Qua ergo licentia post nos adhuc rebaptizandum putatis? Hanc mihi solue questionem, et me baptiza: si hanc autem soluere non potes, parce aliene anime, parce tue. Aut si me de Feliciano falsum dixisse arguis, exige ut probem; certe si non probauero, tunc fac quod putas. Addo etiam, si non probauero, non sim episcopus communionis mee; si autem probauero, noli esse inimicus salutis tue. Opto te, domine frater, in pace esse nobiscum.





EPISTOLA CuII  . Maximus et Theodorus Augustino renuntiantes quid ipsis coram responderit Macrobius ad ipsius litteras.

Domino beatissimo et uenerabili multumque desiderabili patri AUGUSTINO MAXIMUS et THEODORUS, in Domino salutem.

 1. Ex precepto Sanctitatis tue ad episcopum Macrobium perreximus; ad quem cum litteras Beatitudinis tue perferremus, primo negauit se ne eidem legerentur. Deinde aliquando ex nostra suggestione commotus, easdem sibi uoluit recitari quibus relectis ait: »Non possum nisi ad me uenientes suscipere, et iisdem fidem quam postulauerint dare.« Cum autem a nobis eidem diceretur quid de facto Primiani diceret, dixit se nuper ordinatum patris sui iudicem esse non posse, sed in id quod a prioribus suis acceperit permanere. Quod necesse habuimus his litteris Sanctitati tue significare. Beatitudinem tuam nobis Dominus custodiat, domine pater.



EPISTOLA CuIII  . Agit de non iterando Baptismo, coarguens Donatistarum hac in re contumaciam; quippe qui Maximianensium baptisma ratum habuerunt. Euincit subinde nullam eos schismatis edendi iustam causam habuisse.

Domino dilecto fratri MACROBIO, AUGUSTINUS.



CAPUT PRIMUM.

1. Charissimifilii mei, honorabiles uiri, cum ad tuam Beneuolentiam attulissent litteras meas, quibus admonui rogauique te, ne subdiaconum nostrum rebaptizares, rescripserunt mihi te respondisse, Non possum nisi ad me uenientes suscipere, et eis fidem quam postulauerint dare: et tamen si ad te uenerit in uestra communione baptizatus, qui diu a uobis separatus fuit, et per ignorantiam se putauerit denuo baptizandum, idque poposcerit, cum quesieris et cognoueris ubi fuerit baptizatus, suscipis quidem ad te uenientem, nec tamen ei das quam postulat fidem, sed doces hominem habere quod petit, nec uerba errantis attendis, sed studium adhibes corrigentis. Male ergo dantem quod iam dandum non est, et Sacramentum quod datum est uiolantem suus error accusat, non petentis [1 1Kb] excusat. Dic itaque mihi, obsecro te, quomodo non habeat qui petiuit abs te, quod iam acceperat per me? Si propter alienam aquam, et alienum fontem, quod solent dicere qui non intelligunt, quia scriptum est, Ab aqua aliena abstine te, et de fonte alieno ne biberis  ; Felicianus quando separatus est a uobis in parte Maximiani, ueritatis adulter, catena sacrilegii, sicut concilii uestri  uerba indicant, trahebatur. Si secum abstulerat fontem uestrum, quis erat fons in quo, illo separato, uestros baptizatis? Simul enim nunc uester episcopus sedet cum Primiano a se damnato et damnatore suo.

2. Sed sicut mihi suis litteris  intimarunt nostri, qui in hac causa te uiderunt, cum quererent quid hinc diceres, respondisti te nuper ordinatum  , factorum patris tui iudicem esse non posse,  sed in eo quod a prioribus tuis acceperis, permanere. Hinc sane dolui necessitatem tuam, cum te existimem, sicut audio, bone indolis iuuenem. Quid enim te ad hanc responsionem, nisi male cause necessitas cogit? Sed si attendas, mi frater, si recte cogites, si Deum timeas, in mala [1 1Kb] causa perseuerare nulla necessitas cogit. Hec enim responsio tua non questionem tibi a me propositam soluit, sed causam nostram ab omni calumnia uestre causationis absoluit. Dicis enim te nuper ordinatum factorum patris tui iudicem esse non posse, sed in eo quod a prioribus tuis acceperis permanere. Cur ergo non potius in Ecclesia, quam Scriptura teste incipientem ab Ierusalem, atque per omnes gentes fructificantem atque crescentem  a Domino Christo per Apostolos accepimus, permanemus; et de factis nescio quorum patrum, que ante pene centum annos admissa dicuntur, modo iudicamur? Si enim tu de patre tuo, adhuc in hac uita constituto, non audes iudicare, quem potes interrogare; mihi quare dicitur ut iudicem de mortuo longe antequam natus sum? et [2 1Kb] christianis gentibus quare dicitur ut iudicent de factis Afrorum traditorum ante tot annos mortuorum, quos nec uiuos tot christiani qui tunc uiuebant, in terris remotissimis constituti audire uel nosse potuerunt? Qui manentem notum non audes iudicare Primianum, cur mihi antiquum et ignotum iudicandum uis imponere Cecilianum? Si patres tuos non iudicas de factis suis, quare fratres tuos iudicas de factis alienis?

3. An forte fratres nos negas? Sed melius audimus sanctum Spiritum per prophetam precipientem, Audite qui pauetis uerbum Domini: dicite, Fratres nostri estis, his qui uos oderunt et qui uos detestantur, ut nomen Domini honorificetur, et appareat illis in iucunditate, ipsi autem erubescant . Reuera enim si hominibus nomen Domini iucundius esset, quam nomina hominum, numquid Christus clamans, Pacem meam do uobis , diuideretur in membris suis per eos qui dicunt, Ego quidem sum Pauli, ego autem Apollo, ego uero Cephe  et per hominum nomina dilaniantur? numquid Christus exsufflaretur in baptismo suo, de quo [3 1Kb] dictum est, Hic est qui baptizat ; de quo dictum est, Christus dilexit Ecclesiam suam, et tradidit seipsum pro ea, ut eam sanctificaret, mundans eam lauacro aque in uerbo ? numquid ergo in ipso suo lauacro exsufflaretur, si nomen Domini esset iucundius, cuius est ipse baptismus, quam nomen hominum, de quibus dicitis: Sanctum est quod ille dat, non quod ille?



CAPUT II.

4. Et tamen college tui ubi uoluerunt, ueritatem potius attenderunt, et non solum baptismum quem Primianus in uestra communione, sed et quem dedit Felicianus in Maximiani sacrilego schismate, propter honoris Domini iucunditatem sanctum esse senserunt; et characterem, non solum quem ipse  apud uos acceperat, sed et quem aliis extra nos desertor infixerat, ipso correcto uiolare non ausi sunt, quia regium cognouerunt. De hoc eorum facto tam bono iudicare non uis, ubi eos deberes laudabiliter imitari, et sequeris iudicium eorum, in quo merentur ab omnibus detestari. Times de Primiano iudicare, ne cogaris audire quod culpes: imo uero iudica, et illic magis poteris inuenire quod laudes. Non enim quod male fecit Primianus te uolumus memorare, sed quod optime fecit: qui in suscipiendis quos eius damnator in separatione sceleratissima baptizauerat, errorem hominum correxit, non Dei Sacramenta destruxit. Bonum Christi et in hominibus malignis agnouit; malum autem hominum, non uiolato Christi bono, emendauit. Aut si hoc factum displicet tibi, illud saltem attende, illud pro bono tuo ingenio prudenter aduerte, quia unum Primianum non iudicas de factis ipsius Primiani, et orbem christianum iudicas de factis Ceciliani. Times ne te polluat, si noueris quod uindicare non audeas: absolue ergo gentes, que nec nosse poterant quod accusas.

5. Nec tamen illud unius Primiani factum est: scis, in quantum opinor, et tu, centum ferme episcopi uestri factione damnabili cum Maximiano conspirantes, ausi sunt damnare Primianum; et trecentorum decem uagaiensi concilio, sicut decreti eius uerba personant: Maximianum fidei emulum, ueritatis adulterum, Ecclesie matris inimicum, Dathan, Core, et Abiron ministrum, de pacis gremio sententie fulmen excussit. Hinc alii duodecim, qui eius ordinationi, quando contra Primianum leuatus est, interfuerant, non dilata damnatione coniuncti sunt: ceteris autem, ne nimia precisio fieret, prestituto die, redeundi est concessa dilatio, saluis suis honoribus, si intra terminum temporis remeassent. Nec timuerunt trecenti et decem ad suum collegium reuocare tanto Maximiani sacrilegio accusatos, intuentes forte quod scriptum est: Charitas cooperit multitudinem peccatorum . Quibus autem est permissum [1 1Kb] tempus dilationis, foris a uestra communione baptizauerunt, quoscumque baptizare potuerunt. Neque enim nisi foris fuissent, dilatione concessa inuitari poterant ut redirent. Deinde et antequam dilatio finiretur, et posteaquam finita est, illi duodecim cum Maximiano damnati, apud tres aut amplius proconsules accusati sunt, ut e sedibus suis iudiciario uigore pellerentur: inter quos erat Felicianus Mustitanus, de quo non [2 1Kb] ago, et Pretextatus Assuritanus nuper defunctus, in cuius damnati loco alter iam fuerat ordinatus. Quos duos non unus Primianus, sed multi cepiscopi uestri, cum frequentissima numerositate Thamugadensis Optati [3 1Kb] natalitia celebrarent, post eorum sine dilatione  damnationem, post terminatam que ceteris data fuerat dilationem, post diuulgatam [1 1Kb] forensi etiam strepitu apud tot consules accusationem, in honoribus integris susceperunt, et post eos nullum baptizauerunt. Si huic assertioni resistitur, uel horum aliquid si negatur, periculo episcopatus mei exigar probare quod loquor.

6. Finita est causa, frater Macrobi: Deus hoc egit, Deus hoc uoluit; occulte illius prouidentie fuit ut in causa Maximiani speculum uobis correctionis proponeretur, ut omnis aduersum nos, imo aduersus Christi Ecclesiam toto orbe [2 1Kb] crescentem, non dico uestra, ne in teuidear contumeliosus, sed certe uestrorum criminosa calumnia finiretur. Nihil enim remansit omnino eorum que contra nos, tanquam de Scripturis ab hominibus non intelligentibus proferri solent. Nam hec habere in ore consueuerunt: Ab aqua aliena abstine te . Sed respondetur: Non est aqua aliena, quamuis sit in alienis; sicut nec aqua illa Maximiani fuit, unde uos non abstinuistis. Item proponitur nobis: Facti sunt mihi sicut aqua mendax, non habens fidem . Sed respondetur: Hoc dictum est de fictis hominibus, non pertinentibus ad Dei Sacramenta, que nec in mendacibus possunt esse mendacia. Nam utique mendaces fuerunt qui Primianum, sicut ipsi perhibetis, falsis criminibus damnauerunt; nec tamen aqua mendax fuit, in qua separati a uobis, quos potuerunt, baptizauerunt. Nam quando eam in his, quos Felicianus et Pretextatus foris baptizauerunt, suscepistis, et in mendacibus ueracem fuisse sensistis. Proponitur nobis, Qui baptizatur a mortuo, quid prodest [3 1Kb] lauacrum eius ? Respondetur: Si [4 1Kb] hoc de baptismo scriptum est, quo baptizant illi quos tanquam mortuos eiecit Ecclesia, non dixit hoc lauacrum non esse, sed nichil prodesse; quod et nos dicimus. uerumtamen quando cum illo ad Ecclesiam uenerit, quod foris oberat, intus proderit; non cum ipse repetitur Baptismus, sed cum corrigitur baptizatus. Sicut Maximianum et socios eius, unquam mortuos a uestra congregatione, communionis lectos loquitur uagaiense concilium: ueridica, inquit, unda, in asperos scopulos nonnullorum naufraga proiecta sunt membra. Aegyptiorum quodammodo exemplo pereuntium funeribus plena sunt littora, quibus in ipsa morte maior est pena, quod post extortam aquis ultricibus [5 1Kb] animam nec ipsam inueniunt sepulturam  . Ex hac turba mortuorum, quasi reuiuiscentes Felicianum et Pretextatum in suis honoribus suscepistis, et ab eis in illa morte baptizatos non rebaptizastis; quia baptismum Christi foris datum per mortuos, mortuis non prodesse, eumdem tamen ipsum prodesse intus reuiuiscentibus agnouistis. Proponitur nobis: Oleum peccatoris non impinguet caput meum .  Respondetur, hoc scriptum de assentatione leni atque fallaci blandi adulatoris intelligi, qua ungitur et crescit eis caput, cum laudantur peccatores in desideriis anime sue, et qui iniqua egerint, benedicuntur. Quod ex priore uersu satis apparet; sic enim posita est tota sententia: Emendabit me iustus in misericordia, et arguet me; oleum autem peccatoris non impinguabit caput meum. Malle se dixit ueraci misericordis austeritate conteri [1 1Kb] , quam deceptoria laude fallentis extolli. Sed quomodolibet intelligatis, certe in eis quos in sacrilegio Maximiani Felicianus et Pretextatus baptizauerunt, aut peccatorum oleum suscepistis, aut etiam peccatoribus [2 1Kb] ministrantibus datum Christi esse oleum cognouistis. Neque enim non erant peccatores, quando de illis in uagaiensi concilio dicebatur: Famosi criminis reos, qui funesto opere perditionis, uas sordidum collecta feculentia glutinarunt [3 1Kb] , damnatos esse cognoscite.



CAPUT III.

7. Ista de Baptismo dixisse suffecerit. Causa uero separationis uestre his solet non intellectis testimoniis colorari. Scriptum est: Ne communices peccatis alienis . Sed respondetur, eum communicare peccatis alienis, qui consentit malis factis; non eum, qui cum ipse sit triticum, simul tamen cum palea, quamdiu area retrituratur, diuinis communicat Sacramentis. Scriptum est enim, Exite inde, et immundum ne tetigeritis; et, Qui tetigerit pollutum, pollutus est ; sed consensione uoluntatis, qua deceptus est homo primus, non conuersatione corporis, qua et Iudas osculatus est Christum. Pisces quippe illi, de quibus in Euangelio Dominus loquitur, boni et mali intra eadem retia, quibus congregationis coaptat unitatem, usque ad finem seculi, quod littoris nomine prefiguratur  pariter natant corporibus mixti, sed moribus separati. Scriptum est enim, Modicum fermentum totam massam corrumpit (, sed eorum qui consentiunt mala facientibus, non eorum qui secundum prophetam Ezechielem, gemunt, et merent ob iniquitates populi Dei, que fiunt in medio eorum .

8. Istam malorum permixtionem gemit et Daniel : tres quoque uiri gemuerunt ; ille hoc in oratione, illi in fornace testantur: nec tamen se ab unitate populi, cuius peccata confitebantur, corporali disiunctione separauerunt. Prophete omnes in eumdem populum in quo erant, que et quanta dixerunt! nec sibi tamen alterum populum in quo essent, discessione corporali uel segregatione quesierunt. Ipsi Apostoli permixtum sibi diabolum Iudam usque in finem, quo se ipse etiam laqueo perdidit, sine ulla sui contaminatione tolerarunt, ita ut diceret eis Dominus, propter illius inter eos presentiam: Et uos mundi estis, sed non omnes . Nec ob illius immunditiam, tanquam fermento in eis dissimilium morum massa corrupta est. Nec recte affirmari potest quod eos illius latebat nequitia, nisi  forte qua fuerat etiam Dominum traditurus: nam ipsi de illo scripserunt quod fur erat, et omnia que mittebantur de dominicis loculis auferebat . Non eis quisquam calumniabatur illo testimonio, uidebatis furem, et concurrebatis cum eo : et factis enim malorum, non Sacramentorum communione, sed eorumdem factorum consensione concurritur. Apostolus Paulus quantum de falsis fratribus conqueritur ! quorum tamen corporali permixtione non maculabatur, cordis puri diuersitate seiunctus. Nam a quibusdam quos inuidos nouerat, gaudet Christum pariter predicari ; et utique inuidia diabolicum uitium est.

9. Postremo episcopus Cyprianus, iam Ecclesia copiosius dilatata, uicinior temporibus nostris, cuius auctoritate aliquando repetitionem Baptismi confirmare conamini, cum illud concilium  , uel illa scripta, si uere ipsius sunt, et non, sicut aliqui putant, sub eius nomine conscripta atque conficta, contineant quantum dilexerit unitatem, quomodo in ea tolerandos, etiam contra quos ipse sentiebat, apertissima exhortatione consuluerit [1 1Kb] , ne pacis uinculum rumperetur: id potissimum attendens, quia si quis alterutris, quibus aliud uidetur quam ueritas habet, humanus error irrepserit, fraterna concordia custodita caritas etiam cooperit multitudinem peccatorum. Hanc ille sic tenuit, sic amauit, ut si quid aliter quam res est, de Baptismi sacramento sapuerat, id quoque Deus illi reuelaret, sicut Apostolus fratribus in caritate ambulantibus dicit: Quotquot ergo perfecti, hoc sapiamus; et si quid aliter sapitis, id quoque uobis Deus reuelabit. uerumtamen in quod peruenimus, in eo ambulemus . Huc accedit quoniam fructuosum sarmentum, si aliquid habebat adhuc purgandum, gloriosa martyrii falce purgatum est: non quia pro Christi nomine occisus est, sed quia pro Christi nomine in gremio unitatis occisus est. Nam ipse scripsit, et fidentissime asserit, eos qui extra unitatem, etiamsi pro illo nomine moriantur, occidi posse, non posse coronari . Tantum ualet siue ad delenda, siue ad confirmanda peccata, uel custodita, uel uiolata caritas unitatis.

10. Ipse ergo ille Cyprianus, cum per impiorum Gentilium persecutionem uastata Ecclesia multos plangeret lapsos, malis hoc moribus tribuens eorum, qui in ipsa Ecclesia damnabili conuersatione uiuebant, de collegarum suorum moribus gemit, nec suum gemitum silentio tegit; sed dicit eos in tantam cupiditatem fuisse progressos, ut esurientibus, etiam in Ecclesia fratribus, habere argentum largiter uellent, fundos insidiosis fraudibus raperent, usuris multiplicantibus fenus augerent . Puto istorum auaritia, fundis, et fenore Cyprianum non fuisse maculatum; nec tamen ab eis se corporali segregatione, sed uite dissimilitudine fuisse disiunctum. Cum eis altare tetigit; sed immundam illorum uitam ille non tetigit, quando sic culpauit atque redarguit. Placentia  quippe ista attinguntur [1 1Kb] , displicentia repelluntur. Ideoque illi optimo episcopo, nec censura, qua peccata cerceret, nec cautela defuit, qua unitatis uinculum custodiret. Legitur eius in quadam epistola quam scripsit ad presbyterum Maximum, de hac re clara et aperta sententia, qua omnino precepit, propheticam regulam tenens, nullo modo Ecclesie deseri debere unitatem, propter malorum permixtionem. Nam etsi uidentur, inquit, in Ecclesia esse zizania, non tamen impediri debet fides aut caritas nostra, ut quoniam esse zizania in Ecclesia cernimus, nos de Ecclesia recedamus. Tantummodo nobis laborandum est, ut frumentum esse possimus .

11. Istam caritatis legem ex ore Christi Domini promulgatam; ipsius enim sunt iste similitudines, et de zizaniis usque ad tempus messis in unitate agri per mundum , et de malis piscibus usque ad tempus littoris intra eadem retia tolerandis ; hanc ergo caritatis legem si maiores uestri mente retinerent, si cum Dei timore cogitarent, non propter Cecilianum, et nescio quos Afros, siue, ut putatis, reuera criminosos, siue, quod magis credendum est, calumniis appetitos, se ab Ecclesia, quam descripsit ipse Cyprianus, per omnes gentes radios suos porrigente, et ramos suos per omnem terram copia ubertatis extendente, non, inquam, se a tot gentibus christianis, que omnino nescierunt qui, uel quid, uel quibus obiiciebant, nefaria separatione discinderent; quod non fit, nisi aut simultate priuata potius quam utilitate communi, aut illo uitio quod consequenter Cyprianus ipse connumerat, uitandumque commemorat. Nam cum precepisset propter zizania que in Ecclesia cernuntur, non esse Ecclesiam deserendam, sequitur et adiungit: Nobis tantummodo laborandum est ut frumentum esse possimus, ut cum ceperit frumentum dominicis horreis condi, fructum pro opere et labore nostro capiamus. Apostolus in Epistola sua dicit, »In domo autem magna non solum sunt uasa aurea et argentea, sed et lignea et fictilia; et quedam quidem honorata, quedam inhonorata« : nos operam demus, et quantum possumus laboremus ut uas aureum uel argenteum simus. Ceterum fictilia uasa confringere Domino soli concessum [2 1Kb] est, cui et uirga ferrea data est. Esse non potest maior domino suo seruus; nec quisquam sibi, quod soli Filio Pater tribuit, uindicarit, ut se putet, aut ad aream uentilandam et purgandam, palam [3 1Kb] et uentilabrum iam ferre posse, aut a frumento uniuersa zizania humano iudicio separare. Superba est ista presumptio, et sacrilega obstinatio, quam sibi furor prauus assumit, et dum sibi semper amplius aliquid  quam mitis iustitia deposcit, assumunt, de Ecclesia pereunt; et dum se insolenter  extollunt, ipso suo tumore cecati, ueritatis lumen amittunt.

12. Quid hac Cypriani attestatione clarius; quid ueracius? uides quanta euangelica et apostolica luce prefulgeat; uides eos, qui uelut offensi pro sua iustitia iniquitatibus alienis, Ecclesie deserunt unitatem, ipsos esse potius iniquissimos. uides foris esse zizania, eos qui noluerunt in unitate agri Domini zizania tolerare. uides foris esse paleam, eos qui noluerunt in unitate domus magne talia tolerare. uides quam ueraciter scriptum est, Filius malus ipse se iustum dicit; exitum autem suum non abluit : exitum scilicet quo exit de Ecclesia, non purgat, non excusat, non defendit, non purum et sine crimine ostendit; hoc est enim, non abluit; quia si non seipsum iustum diceret, sed uere ac legitime iustus esset, non bonos propter malos impiissime desereret, sed malos propter bonos patientissime sustineret, donec ipse Dominus, siue per se, siue per Angelos suos, a tritico zizania, a frumentis paleas, a uasis misericordie uasa ire, et hedos ab ouibus, pisces malos a bonis in fine seculi separaret.



CAPUT Iu.

13. Sed si testimonia illa Scripturarum, que maiores uestri ad diuidendum populum Dei, uel intelligenda, uel proferenda crediderunt, aliter quam diuinorum eloquiorum sensus postulat, accipere conamini, iam desinite: attendite illud speculum quod ad uos admonendos, Deus misericordissima, si sapitis, prouisione constituit. Causam dico Feliciani, Fidei emulum, ueritatis adulterum, Ecclesie matris, sicut in uagaiensi concilio conclamatum est, inimicum, Dathan, Core, et Abiron ministrum; de quo amplius addiderunt quod eum aperta terra non absorbuit, sed ad maius supplicium superis [1 1Kb] reseruasse. Raptus enim, inquiunt, penam suam compendio lucrauerat funeris; usuras nunc grauiores colligit funeris [2 1Kb] , cum mortuis interest uiuus. Quero enim utrum istum tunc immundum mortuum tetigerunt illi qui cum eo conspirantes, Primiani innocentiam damnauerunt. Si enim tetigerunt, utique pollutum tangendo polluti sunt. Cur ergo in eiusdem communione, atque a uestra separatis, tanquam innocentibus dilatio redeundi conceditur, ut integri honoris ac fidei regressi habeant fundamenta, et qui tanquam ordinationi Maximiani non interfuerint, mereantur audire quod eos sacrilegi surculi non polluerunt plantaria, in eadem parte positos, in eodem schismate colligatos, a uobis diuisos, illis sociatos, simul in Africa constitutos, notissimos, amicissimos, coniunctissimos, qui etsi non presentes eum ordinauerunt, propter eum tamen et absentem Primianum damnauerunt; et inquinasse dicitur surculus Ceciliani orbis terrarum populos christianos numerosissimos, remotissimos, ignotissimos, cuius non dico causam, sed multi nec nomen nosse potuerunt? Non communicant peccatis alienis, qui peccatum Maximiani non solum scierunt, sed et contra Primianum leuando [3 1Kb] erexerunt: et communicant  peccatis alienis, qui Cecilianum episcopum factum, aut in longinquis gentibus nescierunt, aut in propinquioribus tantummodo audierunt, aut in ipsa Africa factum simpliciter, et pacifice cognouerunt, aut in ipsa Carthagine contra neminem leuauerunt! Nec cum fure concurrebant, qui communicabant ei de quo dicit Nummasius aduocatus, loquens pro presente Restituto episcopo uestro, quod per occultum sacrilegii propemodum furtum, episcopalis nominis inuaserit principatum; nec cum adultero portionem suam ponebant, qui communicabant ueritatis adultero; nec modico fermento tota eorum massa corrumpebatur, cum ei fauerent, cum in eius parte, non quasi nescientes, a uobis precisi, remanerent, sed a uobis contra precidendam erigendamque curarent; deinde uos ipsi, qui eos ad redeundum sic inuitastis, ut Maximiano tanta societate coniunctos, impollutos a sacrilegii surculo diceretis, quod Pretextatum quoque et Felicianum saluis eorum honoribus suscepistis, quod cum eis pacifice concordetis  nulla communione peccatorum alienorum maculati, nullo contactu immunditie coinquinati, nullius estis malignitatis fermento corrupti: et orbi christiano per hec testimonia alienum crimen obiicitur, unitatis diuisio a separatione funesta defenditur, a preciso ramo, tanquam immundus ramus, qui in uere matris radice manserit, accusatur!



CAPUT u.

14. Quid illud, quod soletis de sustentatis persecutionibus gloriari? Si martyres non facit causa, sed pena; cum diceretur, Beati qui persecutionem patiuntur, frustra est additum, propter iustitiam . Nonne uos etiam in huius tituli gloria Maximianiste facillime uincunt, qui persecutionem non solum postea uobiscum, sed prius et a uobis pertulerunt? Aduocati accusantis Maximianum, uestro collega presente Restituto, qui in locum Saluii [1 1Kb] Membressitani, cum ceteris illis undecim sine dilatione damnati, antequam ipse dies dilationis transiret, iam fuerat ordinatus, uerba sunt que iam paulo ante commemoraui. Titianus etiam die ipso dilationis transacto, Felicianum et Pretextatum de tota ipsa contra Primianum conspiratione uerbis grauissimis accusauit. Concilium etiam uagaiense non semel Gestis proconsularibus, ac deinde municipalibus allegatum est, excitata iudicia, impetrate minacissime iussiones, postulatum atque preceptum est, ad cercitionem resistentes perducerentur, impertitum [2 1Kb] officium, concessa auxilia ciuitatum, per que id quod iudicatum est, impleretur. Quid ergo nobiscum de imperata persecutione confligitis, qui uobiscum ista non equo iure diuisimus? Cum enim non semper qui persecutionem sustinet, perueniat ad passionem; sic inter nos composuerunt clerici et Circumcelliones uestri, ut uos persecutionem, nos passionem sustineremus. Sed, ut dixi, cum Maximianistis de ista laude certate, qui contra uos recitant Gesta forensia, ubi eos per iudices persecutionibus  agitastis: sed plane cum quibusdam eorum tali cercitione correctis postea concordastis; unde nec nostra est desperanda concordia, si Deus adiuuare, et uobis pacificam mentem inspirare dignetur. Nam et illud, quod contra nos a uestra parte magis ore maledico quam ueridico solet dici, ueloces pedes eorum ad effundendum sanguinem , nos potius ista in tantis latrociniis Circumcellionum, clericorumque uestrorum experti sumus, qui corporibus humanis cede atrocissima laniatis, tot loca nostrorum sanguine cruentarunt: quorum duces, quando te ingrediente in hanc patriam, cum suis cuneis deduxerunt, Deo laudes inter cantica conclamantes, quasi uoces, uelut tuba preliorum in suis omnibus latrociniis habuerunt. Alio tamen die concussi ac stimulati aculeis uerborum tuorum, que in eos per punicum interpretem honesta et ingenua libertatis indignatione iaculatus es, factis eorum irritatus potius quam delectatus obsequiis, se de media congregatione, sicut ab eis qui aderant narrantibus audire potuimus, furibundis motibus rapuerunt, nec post eorum pedes ueloces ad effundendum sanguinem, ulla aqua pauimenta salsauistis  - quod post nostros clerici tui putauerunt esse faciendum.

15. Sed, ut dicere ceperam, hoc de Scripturis testimonium, quod in nos soletis magis conuiciando quam probando iactare, ueloces pedes eorum ad effundendum sanguinem, etiam in [1 1Kb] Felicianum et Pretextatum impetu uehementi, grandiloqua illa sententia concilii uagaiensis euomuit. Nam cum de Maximiano, que uisa sunt dicenda, dixissent: Nec solum hunc, inquiunt, sceleris sui mors iusta condemnat; trahit et ad consortium criminis plurimos catena sacrilegii, de quibus scriptum est: »uenenum aspidum sub labiis eorum, quorum os maledictione et amaritudine plenum est. ueloces pedes eorum ad effundendum sanguinem ,« etc. Quibus dictis, ut deinde ostenderent qui essent, quos traheret ad consortium criminis catena sacrilegii, eosque cum Maximiano simili seueritate damnarent: Famosi ergo, inquiunt, criminis reos uictorianum Carcauianensem, ad quem adiungunt alios undecim, inter quos Felicianum Mustitanum, et Pretextatum Assuritanum. Post hec in eos dicta, facta est cum eis tanta concordia, ut nichil eorum minueretur honoribus; nullus ab eis ablutus, post abluentium pedes ueloces ad effundendum sanguinem, rursus abluendus iudicaretur [2 1Kb] . Cur ergo de nostra concordia desperandum est? Deus diaboli auerterit inuidiam, et pax Christi uincat in cordibus nostris: ac, sicut idem Apostolus dicit, donemus nobismetipsis, si quis aduersus aliquem habet querelam, sicut et Deus in Christo donauit nobis , ut, quod iam dixi et sepe dicendum est, caritas cooperiat multitudinem peccatorum .



CAPUT uI.


16. uerum tu, frater, cum quo nunc ago, et de quo in Christo, sicut ipse nouit, gaudere desidero, si partis Donati defensionem in hac Maximiani causa uelis per ingenii tui et eloquii facultatem suscipere, nec mendaciter agere, quoniam recens est memoria ipsius, hominibus in quos hec gesta sunt, adhuc in corpore constitutis, tot etiam proconsularibus et municipalibus Gestis, ubi aduersus uos semper catholica Ecclesia commonita est: ut nec illud de aqua aliena, et de aqua mendacii, et lauacro mortui, et si qua alia sunt huiusmodi, sicut soletis, intelligenda fatearis; sed eo potius modo, ut baptismus Christi ad participationem salutis eterne datus Ecclesie, nec extra Ecclesiam iudicetur extraneus, nec in alienis deputetur alienus, sed extraneis et alienis ualeat ad perniciem, suis autem et propriis ad salutem; atque in illis, cum ad pacem Ecclesie conuertuntur, error emendetur, non Sacramentum errorem puniendo destruatur, utque id quod oberat foris peruerso, intus incipiat prodesse correcto: nec illa rursus de non communicando peccatis alienis, de separatione a malis, de non tangendo immundo atque polluto, de cauenda modici fermenti corruptione, et cetera talia, sicut soletis accepturus es, ne uos in Maximiani causa inexplicabiliter implicetis. Sed ita sapiens hoc asseres, hoc tenebis, quod sana doctrina commendat, quod uera regula exemplis propheticis atque apostolicis probat, malos esse potius tolerandos, ne deserantur boni, quam bonos deserendos, ut separentur mali [1 1Kb] . Tantum ut ab imitatione, a consensione, a uite ac morum similitudine reprobi seiungantur, simul crescentes, simul in tribulatione permixti, simul intra retia congregati usque ad tempus messis, uentilationis, et littoris. De persecutione autem, quidquid ad expellendos et sedibus perturbandos Maximianistas a uestris per iudices actum est, quomodo defensurus es, nisi hoc prudentiores uestros corrigendi animo, non nocendi moderato terrore fecisse: si qui autem humanum modum excesserunt, sicut in his que Saluium Membressitanum esse perpessum ciuitas ipsa testatur, non prescribere ceteris, tanquam palea cum frumentis in una Sacramentorum communione constitutis, uite autem dissimilitudine separatis?

17. Que cum ita sint, amplector istam defensionem tuam. Ista quippe erit, si uerax erit; et ueritate uincetur, si ista non erit. Amplector, inquam, defensionem tuam; sed hanc esse cernis et meam. Cur non ergo in unitate aree dominice simul frumentum esse laboremus, simul paleam toleramus? cur non, obsecro te, que causa, cui bono, ob quam utilitatem, dic mihi? Fugitur unitas, ut Agni unici sanguine populi comparati, aduersus inuicem studiis contrariis inflammentur, et diuidantur oues, quasi nostre inter nos, patrisfamilias illius qui seruo dixit, Pasce oues meas , non, Pasce oues tuas; et de quibus dictum est, Ut sit unus grex, et unus pastor : qui clamat in Euangelio, In hoc scient omnes quia discipuli mei estis, si ueram dilectionem habueritis in uobis  ; et, Sinite crescere utraque usque ad messem, ne forte cum uultis colligere zizania, eradicetis simul et triticum . Fugitur unitas, ut huc maritus, illuc uxor conueniat: dicat ille, Mecum tene unitatem, quia ego sum uir tuus; respondeat illa, Ibi morior, ubi est pater meus: ut in uno lecto diuidant Christum, quos detestamur si diuidant lectum. Fugitur unitas, ut propinqui, et ciues, et amici, et hospites, et quicumque sibi humana necessitudine colligati, utrique Christiani, in conuiuiis ineundis, in matrimoniis tradendis et accipiendis, in emendo ac uendendo, in pactis et placitis, in salutationibus, in consensionibus, in collocutionibus, in omnibus suis rebus negotiisque concordes sint, et ad Dei altare discordes. Qui enim quantamlibet aliunde conceptam, illic deberent finire discordiam, et secundum preceptum Domini, prius reconciliari fratribus suis, et tunc offerre munus altaris , alibi concordes, ibi discordant.

18. Fugitur unitas, ut nos aduersus uestrorum  improbitates queramus publicas leges, et aduersus ipsas leges armentur Circumcelliones, quas eo ipso furore contemnant, quo in uos cas cum furerent excitarunt. Fugitur unitas, ut contra possessores suos rusticana erigatur audacia, et fugitiui serui contra apostolicam disciplinam, non solum a dominis alienentur, uerum etiam dominis comminentur; nec solum comminentur, sed et uiolentissimis [1 1Kb] aggressionibus depredentur, auctoribus et ducibus, et in ipso scelere principibus agonisticis confessoribus uestris, qui ad Dei laudes ornant honorem uestrum, qui ad Dei laudes fundunt sanguinem alienum, ut uos propter hominum inuidiam collectis uestris, atque discursis promittatis predas eis, a quibus ablate sunt, reddituros. Nec tamen et hoc uelitis, ut ualeatis implere, ne illorum audaciam, quam sibi putauerunt uestri presbyteri necessariam nimium cogamini offendere. Iactant enim precedentia circa uos merita sua, demonstrantes, et enumerantes ante istam legem, qua gaudetis uobis redditam libertatem  , quod loca et basilicas per eos presbyteri uestri uastatis nostris fugatisque tenuerunt, ut si in eos uolueritis esse seueri, beneficiis eorum appareatis ingrati.

19. Fugitur unitas, ut quicumque apud nos ferre detrectauerint disciplinam, ad illos fugiant defendendi, ut uobis offerantur rebaptizandi. Sicut iste de agro  subdiaconus Rusticianus [1 1Kb] , cuius causa hec ad te scribere magno sum dolore ac timore compulsus, propter reprobos et peruersos mores excommunicatus a presbytero suo, multorum etiam in illa regione debitor factus, et contra ecclesiasticum uigorem, et contra creditores suos, aliud presidium non quesiuit, nisi ut abs te iterum plagaretur, et ab ipsis quasi mundissimus amaretur [2 1Kb] . Iam talem diaconum nostrum, et ipsum a suo presbytero excommunicatum, decessor  tuus rebaptizauit, et uestrum diaconum fecit, qui non post multos dies, eorumdem perditorum sicut desiderauit commixtus audacie, et in nocturna aggressione, in medio latrocinio atque incendio suo, subuenientis multitudinis concursu, peremptus est. Hi sunt fructus diuisionis huius quam sanare non uultis, sic fugiendo unitatem, quemadmodum fuerat ipsa diuisio fugienda; que per seipsam feda est, et damnabilis Deo, etsi propter ipsam hec et alia tam horrenda et nefanda non fierent.



CAPUT uII.

20. Agnoscamus ergo, frater, pacem Christi, pariterque teneamus, et quantum Deus donat, simul boni esse studeamus, et simul malos salua unitate, quanta possumus disciplina emendemus, et propter ipsam unitatem, quanta possumus patientia toleremus: ne, sicut Christus admonuit, cum uolumus ante tempus colligere zizania, que beatus Cyprianus non extra, sed in Ecclesia uideri cernique testatus est, eradicemus simul et triticum. Neque enim reuera uos habetis propria quedam priuilegia sanctitatis, ut nos polluant mali nostri, et uos non polluant mali uestri; ut nos antiqua contaminet, quam nescimus, timiditas traditorum, et uos non contaminet presens, quam uidetis, audacia perditorum. Agnoscamus arcam illam que prefigurauit Ecclesiam: simul illic munda animalia simus; nec in ea nobiscum etiam immunda portari usque in finem diluuii recusemus. Simul in arca fuerunt, sed non simul Domino in odorem sacrificii de immundis obtulit Ne . Nec ideo tamen a mundis aliquibus arca ante tempus propter immunda deserta est. Coruus tantum deseruit, et se ante tempus ab illius arce communione separauit; sed de binis immundis, non de septenis mundis fuit: huius separationis immunditiam detestemur. Nam quicumque talibus moribus laudabiles sunt, facit eos sola separatio ista damnabiles: quia filius malus ipse se iustum dicit, exitum autem suum non abluit; quamuis insolenter elatus et ipse suo tumore cecatus audeat dicere, quod Propheta preuidens detestatus est: Noli me tangere, quoniam mundus sum.  Quisquis ergo ante tempus uelut propter quorumdam immunditiam, congregationem huius deserit unitatis, tanquam arcam in diluuio, munda atque immunda portantem, ostendit se potius hoc esse quod fugit. Hoc uoluit Dominus, ut et in hac ciuitate plebs tua per os cuiusdam . . . . .


 .





EPISTOLA CIX. [* 1Kb]  Seuerus, Mileuitanus antistes, maximam delectationem fructumque ex Augustini lectione capere se profitetur, summis laudibus ipsum efferens, ac demum prouocans ad rescribendum.

uenerabili ac desiderabili et toto sinu caritatis amplectando episcopo AUGUSTINO, SEuERUS.

1. Deo gratias, frater Augustine, cuius donum est quidquid in nobis bonorum gaudiorum est. Fateor, bene mihi tecum est; multum te lego: mirum dicam, sed uerum plane, quam mihi absens solet esse presentia, tam presens facta est absentia tui. Nulle se nobis interponunt turbulente actiones temporalium rerum. Ago quantum possum, etsi non tantum possum quantum uolo: quid ego dicam, quantum uolo? Nosti optime quam auarus sim tui: nec tamen murmuro, quia non tantum ago quantum uolo, quoniam rursus non minus ago quantum possum. Deo ergo gratias, frater dulcissime, bene mihi tecum est, gaudeo tecum arctius coniunctus; et ut ita dicam, unissime quantum potest adherens tibi, redundantiam uberum tuorum suscipiens uires comparo, si possim idoneus effici ad ea concutienda et exprimenda, ut quidquid secretius et interius, clausum custodiunt remotis pellibus quas adhuc lactenti sugendas inserunt, ipsa mihi uiscera si possibile est, dignentur effundere. uiscera, inquam, mihi ut refundantur cupio: uiscera tua, uiscera pinguia sagina celesti, et condita omni dulcedine spirituali; uiscera tua, uiscera pura, uiscera simplicia, nisi quod duplici sunt uinculo redimita gemine caritatis; uiscera tua, uiscera perfusa lumine ueritatis, et refulgentia ueritatem. Horum me manationi uel resultationi subiicio, quo nox mea in lumine tuo deficiat, ut in diei [1 1Kb] claritate simul ambulare possimus. O uere artificiosa apis Dei, construens fauos diuini nectaris plenos, manantes misericordiam et ueritatem, per quos discurrens deliciatur anima mea, et uitali pastu quidquid in se minus inuenit, aut imbecillum sentit, resarcire et suffulcire molitur.

2. Benedicitur Dominus per preconium oris tui, et fidele ministerium: quod sic concinere et respondere facis canenti tibi Domino, ut quidquid de eius plenitudine ad nos usque redundat, iucundius efficiatur et gratius per tuum elegantem famulatum, et succinctam munditiam, et fidele ac castum simplexque ministerium: quod ita resplendere facis per argutias tuas et uigilantiam tuam, ut perstringat oculos, et in se rapiat; nisi tu idem innuas Dominum, ut quidquid in te delectabile lucet, referentes nos ad illum, ipsius esse agnoscamus de cuius bonitate tam bonus es, et de cuius puritate et simplicitate ac pulchritudine purus, simplex et pulcher es; et illi agentes gratias de bono tuo, dono suo dignetur [2 1Kb] nos tibi adiungere,  uel quoquo modo subiungere, ut plenius subiiciamur illi, cuius te ductu ac moderatione talem gaudemus, ut et tibi contingat gaudere de nobis: quod non diffido ore, si tuis me orationibus adiuues, cuius imitatione nonnichil iam profeci, ut talis esse desiderem. uides quid facias, quod sic bonus es, quam nos rapias in amorem proximi, qui nobis primus ad dilectionem Dei et ultimus gradus est, et quasi limes quo sibi uterque annectitur Dei et proximi; in quo nos, ut dixi, quasi limite stantes amborum calore tangimur, et amborum flagramus amore. Sed quantum nos iste ignis exusserit et purgauerit proximi, tantum nos in illum puriorem Dei ire compellit. In quo iam nullus nobis amandi modus imponitur, quando ipse ibi modus est sine modo amare. Non ergo uerendum est ne plus amemus Dominum nostrum, sed ne minus, timendum.

3. Hec epistola superior, que tibi me quasi abstersa tristitia felicitate actionum, de liberali otio quod tecum mihi agere licuit in hoc rure posito  letiorem offert, antequam sane uenerabilis episcopus nos uisitare dignaretur, quasi meta illorum gaudiorum scripta est, et quod uere mirer, eodem die uenit quo scripta est. Quid hoc est, queso, anima mea, nisi forte quod nos delectat; tamen etsi honestum est, non tamen satis utile, quia in parte est? Interim licet uniuerso hanc ipsam partem, id est nos ipsos, quantum pro peccatis nostris nobis cedit materia, id est nos ipsi cedimus, nobis etimatiores et compaginabiliores, si tamen admittis hoc uerbum, aptare moliamur. Habes epistolam non pro tua magnitudine, sed pro mea paruitate longiorem, qua te prouocauerim, ut iam non pro mea paruitate, sed pro tua magnitudine mihi epistola mittatur. Que tamen quantacumque erit, mihi longa non erit, cui totum tempus breue est ad te legendum. Rescribe mihi quando, aut ubi occurrere debeam, propter illam causam qua me iussisti occurrere. Quod si est integra, et non forte aliud melius placuit, tunc occurram; sin minus, rogo te, nolo me a cursu reuoces meo: illa enim sola uisa est, quam preponerem mihi. Fratres omnes qui nobis in Domino conserui sunt, et desidero multum, et saluto.



EPISTOLA CX [* 1Kb]  . Augustinus Seuero episcopo, blandissime expostulans et querens se ab ipso tantopere laudatum in superiore epistola.

Domino beatissimo atque dulcissimo, uenerabili nimiumque desiderabili fratri et consacerdoti SEuERO, et qui tecum sunt fratribus, AUGUSTINUS et qui mecum sunt fratres, in Domino salutem.

1. Epistola mea, quam peruexit carissimus filius et condiaconus noster Timotheus, iam parata erat profecturo, quando filii nostri Quoduultdeus et Gaudentius ad nos uenerunt cum litteris tuis. Inde factum est ut continuo proficiscens, non afferret responsionem meam, quoniam post illorum aduentum quantulumcumque  apud nos immoratus est, et profecturus per horas singulas uidebatur. Sed etsi per eum respondissem, adhuc debitor forem. Nam et nunc quod uideor respondisse debitor sum, non dico caritatis, quam tanto magis debemus quanto amplius impenderimus, cuius nos perpetuos debitores ostendit Apostolus dicens, Nemini quidquam debeatis, nisi ut inuicem diligatis ; sed ipsius epistole tue: quando enim sufficiam tue suauitati, tanteque auiditati animi tui, quam mihi lecta nuntiauit? Rem quidem mihi in te notissimam insinuauit; uerumtamen etsi non mihi rei noue insinuatrix, noua tamen rescriptorum exactrix fuit.

2. Miraris fortasse cur me huius debiti persolutorem imparem dicam, cum tu de me tam multum sentias, qui me tanquam anima mea noueris: sed hoc ipsum est quod mihi magnam difficultatem fecit respondendi litteris tuis, quia et quantus mihi uidearis parco dicere propter uerecundiam tuam, et utique minus dicendo, cum tu in me tantam laudem contuleris, quid nisi debitor remanebo? Quod non curarem, si ea que de me ad me locutus es, non ex caritate sincerissima dicta scirem, sed adulatione inimica amicitie. Hoc quippe modo nec debitor fierem, quia talia rependere non deberem: sed quanto magis noui quam fideli animo loqueris, tanto magis uideo quanto debito grauer.

3. uide autem quid mihi contigit, ut me quodammodo ipse laudauerim, qui me a te fideliter laudatum dixerim. Sed quid aliud dicerem, quam id quod de te admonui. quem [1 1Kb] nosti. Ecce mihi nouam feci questionem quam tu non proposuisti, et eam fortassis exspectas ut soluam: ita mihi parum erat quod debitor eram, nisi etiam me ampliore debito ipse cumularem; quanquam hoc facile sit ostendere, et, si non ostendam, facilè tibi uidere, et uera infideliter dici posse, et non uera fideliter. Qui enim sic credit ut loquitur, etsi non uera loquitur, fideliter loquitur; qui autem non credit que loquitur, etsi uera loquitur, infideliter loquitur. Numquid ergo dubito quod ea de me credas que scripsisti? Que cum in me non agnosco, potuisti fideliter de me non uera dicere.

4. Sed nolo te uel beneuolentia sic falli; cui beneuolentie debitor sum, quia et tam fideliter, et tam beneuole ea que uera sunt, possum de te dicere, nisi, ut supra dixi, uerecundie tue parcerem. Ego autem quando laudor a germanissimo et familiarissimo anime mee, uelut a meipso lauder, sic habeo. Quod cernis quam molestum sit, etiam uera si dicantur. Quanto potius quia etiam cum sis altera anima mea, imo una sit anima tua et mea, sic in me falleris putando mihi adesse que desunt, quomodo et de se ipse unus homo falli potest? Quod non tantum ideo nolo, ne quem diligo tu fallaris, uerum etiam ne minus ores ut sim quod iam me esse credis: nec in eo sum tibi debitor, ut eadem progressu beneuolentie credam et loquar de te bona, que adhuc et tu tibi deesse cognoscis, sed ut animo tam quidem beneuolo ea tantum dicam bona tua, dona Dei, de quibus in te certus sum.  Quod non ideo non facio ne fallar in eis, sed ne tu a me laudatus, ipse te laudasse uidearis; et propter illam iustitie regulam, qua mihi fieri nolo. Quod si fieri debet, eligo esse debitor, quamdiu puto non esse faciendum; si autem fieri non debet, nec debitor sum.

5. Sed noui quod mihi ad hec respondere possis: ita ista loqueris quasi prolixam epistolam tuam de laudibus meis desiderauerim. Absit ut hoc de te credam; sed epistola tua, nolo dicere quam ueris, uel quam non ueris, plena tamen laudibus meis, hoc de me ut reprehenderem, etiam te nolente, flagitauit. Nam si quid aliud uolebas ut scriberem, largitorem me desiderabas, non redditorem. Porro iustitie ordo sic habet, ut debitum prius reddamus; tum deinde cui reddimus, si hoc placet, aliquid et donemus. Quanquam etiam talia qualia desiderasti ut scriberem, si diligentius precepta dominica cogitemus, reddimus potius quam donamus, si nemini quidquam debendum est, nisi ut inuicem diligamus. Ipsa quippe dilectio exigit debitum, ut fraterne caritati seruientes, eum qui se adiuuari recte uelit, in quo possumus, adiuuemus. Sed, mi frater, et tu credo quod noueris quanta sint in manibus meis, quibus ob diuersas curas quas nostre seruitutis necessitas habet, uix mihi paucissime gutte temporis stillantur, quas aliis rebus si impendero, contra officium meum mihi facere uideor.

6. Quod enim uis, ut ad te prolixam epistolam scribam, et hoc quidem debeo, fateor; debeo prorsus hoc tam dulci, tam sincere, tam mere uoluntati tue. Sed quia bonus es amator iustitie, inde te admoneo ut de illa quam diligis, hoc a me libentius audias. Cernis prius esse quod et tibi et aliis, quam quod tibi tantummodo debeo; et tempus ad omnia mihi non sufficit, quando nec ad illa que priora sunt. Unde omnes karissimi et familiarissimi mei, quorum in nomine Christi inter primos mihi es, rem facient officii sui, si non solum alia mihi scribenda ipsi non imponant, uerum etiam ceteros quanta possunt auctoritate et sancta benignitate prohibeant; ne uidear ego durus cum a singulis petita non dedero, dum ea uolo magis reddere que omnibus debeo. Denique cum sicut speramus et promissum tenemus, ad nos uenerit uenerabilitas tua, scies quibus operibus litterarum et quantum occupatus sim, et instantius facies quod rogaui, ut et alios quos potueris, mihi aliquid aliud scribendum uolentes iniungere, a me demoliaris. Dominus Deus noster impleat cordis tui tam grandem et tam sanctum sinum quem ipse fecit, domine beatissime.



EPISTOLA CXI [* 1Kb]  . Augustinus uictoriano presbytero, consolans eum ad toleranter accipienda mala que barbari, in Italiam et Hispaniam incursionem facientes, inferebant sanctis uiris et sacris uirginibus.


Domino dilectissimo et desiderantissimo fratri et compresbytero uICTORIANO, AUGUSTINUS, in Domino salutem.

1. Littere tue impleuerunt grandi dolore cor nostrum, quibus petisti ut prolixo opere aliqua responderem; cum talibus malis magis prolixi gemitus et fletus, quam prolixi libri debeantur. Totus quippe mundus tantis affligitur cladibus, ut pene pars nulla terrarum sit, ubi non talia, qualia scripsisti, committantur atque plangantur. Nam ante paruum tempus, etiam in illis solitudinibus Aegypti, ubi monasteria separata ab omni strepitu, quasi secura delogerant [1 1Kb] , a barbaris interfecti sunt fratres. Iamuero que modo in regionibus Italie, que in Galliis nefaria perpetrata sint, etiam uos latere non arbitron; de Hispanis quoque tot prouinciis, que ab his malis diu uidebantur intacte, ceperunt iam talia nuntiari. Sed quid longe imus? Ecce in regione nostra Hipponensi, quoniam eam barbari non attigerunt, clericorum donatistarum et Circumcellionum latrocinia sic uastant ecclesias, ut barbarorum fortasse facta mitiora sint. Quis enim barbarus excogitare potuit quod isti, ut in oculos clericorum nostrorum calcem et acetum mitterent, quorum membra etiam cetera plagis horrendis uulneribusque sauciarunt? Depredantur etiam domos aliquas et incendunt, fructus aridos diripiunt, humidos fundunt, et talia ceteris comminando, multos etiam rebaptizari compellunt. Pridie quam ista ad te dictaui, ex uno loco per huiusmodi terrores quadraginta et octo anime mihi rebaptizate nuntiate sunt.

2. Plangenda sunt hec, non miranda, et exclamandum ad Deum, ut non secundum merita nostra. sed secundum misericordiam suam a tantis malis liberet nos. Nam quid utique sperandum fuit generi humano, cum hec et in Prophetis et in Euangelio tanto aute predicta sint? Non itaque debemus tam nobisipsis esse contrarii, ut credamus quando leguntur, et queramur quando complentur: sed potius et illi qui increduli fuerant, cum hec in sanctis Libris conscripta legerent uel audirent, nunc saltem credere debent cum compleri iam uident; ut de his tum magnis pressuris tanquam in torculari Domini Dei nostri, sicut amurca infidelium murmurantium et blasphemantium fluit, ita oleum quoque fidelium confitentium et orantium exprimi et liquari non cesset. Illis enim qui contra christianam fidem querelas impias iactare non quiescunt, dicentes quod antequam ista doctrina per mundum predicaretur, tanta mala non patiebatur genus humanum, facile est ex Euangelio respondere; Dominus enim dicit: Seruus nesciens uoluntatem domini sui, et faciens digna plagis, uapulabit paucas; seruus autem sciens uoluntatem domini sui, et faciens digna plagis, uapulabit multas . Quid ergo mirum, si christianis temporibus iste mundus, tanquam seruus iam sciens uoluntatem Domini sui, et faciens digna plagis, uapulat multas? Attendunt quanta  celeritate Euangelium predicatur, et non attendunt quanta peruersitate contemnitur. Serui autem Dei humiles et sancti, qui dupliciter mala temporalia patiuntur, quia et ab ipsis impiis, et cum ipsis patiuntur, habent consolationes suas, et spem futuri seculi; unde dicit Apostolus: Non sunt condigne passiones huius temporis ad futuram gloriam, que reuelabitur in nobis .

3. Proinde, carissime, etiam illis quorum uerba dicis te ferre non posse, quoniam dicunt, Si nos peccatores ista meruimus, quare et serui Dei barbarorum ferro perempti sunt, et ancille Dei captiue ducte sunt? humiliter et ueraciter et pie responde: Quantamlibet enim iustitiam seruemus, quantamlibet Domino obedientiam exhibeamus, numquid meliores esse possumus illis tribus uiris, qui in caminum ignis ardentis pro conseruanda lege Dei proiecti sunt? Et tamen lege quid illic dicat Azarias, unus ex tribus qui aperiens os suum in medio ignis, dixit: Benedictus es, Domine Deus patrum nostrorum, et laudabilis; et gloriosum nomen tuum in secula: quoniam iustus es in omnibus que fecisti nobis, et omnia opera tua uera, et recte uie tue, et omnia iudicia tua ueritas, et iudicia ueritatis fecisti per omnia que intulisti nobis, et ciuitati sancte patrum nostrorum Ierusalem; quoniam in ueritate et iudicio intulisti nobis omnia hec, propter peccata nostra; quoniam peccauimus, et Legi tue non paruimus, et mandatis tuis non obandiuimus, ut bene nobis esset; et omnia que intulisti nobis, in iudicio uero intulisti. Et tradidisti nos in manus iniquorum inimicissimorum transfugarum, et regi iniusto et pessimo ultra uniuersam terram. Et nunc non est ut possimus aperire os: uere confusio et opprobrium facti sumus seruis tuis, et eis qui te colunt. Ne tradideris nos in perpetuum propter nomen tuum, Domine, et ne despexeris testamentum tuum, et ne abstuleris misericordiam tuam a nobis, propter Abraham qui a te dilectus est, et propter Isaac seruum tuum, et Isrel sanctum tuum, quibus locutus es multiplicaturum te semen eorum ut astra celi et arenam maris: quoniam, Domine, minimi facti sumus pre omnibus nationibus, et sumus humiles hodie in terra propter peccata nostra . uides certe, frater, quales uiri, quam sancti, quam fortes in medio tribulationis, ubi tamen eis parcebatur, et eos urere ipsa flamma uerebatur, peccata sua confitebantur, pro quibus se digne et iuste humiliari nouerant, nec tacebant.

4. Numquid etiam meliores esse possumus ipso Daniele, de quo per Ezechielem prophetam dicit Deus ad principem Tyri: Numquid tu sapientior quam Daniel ? Et qui ponitur unus in tribus iustis quos dicit Deus solos se liberaturum; ostendens utique in illis tres quasdam formas iustorum, quos ita se liberaturum dicit, ut nec filios suos secum liberent. sed ipsi soli liberentur, Ne. Daniel, et Iob   ? Lege tamen etiam precem  Danielis, et uide quemadmodum in captiuitate positus peccata, non tantum populi sui, uerum etiam sua confiteatur, et pro his dicat per iustitiam Dei se ad illam captiuitatis penam et opprobria peruenisse. Sic enim scriptum est: Et dedi faciem meam ad Dominum Deum, ut quererem preces et obsecrationes in ieiunationibus et sacco, et precatus sum Dominum Deum meum, et confessus sum, et dixi: Domine Deus magne et mirabilis, et qui seruas testamentum tuum, et misericordiam diligentibus te et seruantibus precepta tua, peccauimus, aduersus Legem fecimus, impie egimus, et recessimus, et declinauimus a preceptis tuis, et a iudiciis tuis, et non exaudiuimus seruos tuos Prophetas, qui loquebantur in nomine tuo ad reges nostros, et ad omnem populum terre. Tibi, Domine, iustitia, nobis autem confusio faciei, sicut dies hic uiro Iuda, et habitantibus Ierusalem, et omni Isrel, qui proximi sunt, et qui longe sunt in omni terra, in qua eos disseminasti ibi, propter contumaciam eorum, quia improbauerunt te, Domine. Nobis autem confusio faciei, regibus nostris, et principibus nostris, et patribus nostris, qui peccauimus. Tibi Domino Deo nostro miserationes et propitiationes [1 1Kb] , quoniam recessimus, et non audiuimus uocem Domini Dei nostri, ut essemus in preceptis legis huius quam dedit in conspectu nostro in manu seruorum eius Prophetarum. Et omnis Isrel peccauerunt aduersus legem tuam, et declinauerunt ne audirent uocem tuam: et superuenit nobis maledictio et iusiurandum, quod scriptum est in lege Moysi serui Dei, quoniam peccauimus, et statuit sermones suos, quos locutus est ad nos et ad iudices nostros, qui iudicabunt nos, superducere in [2 1Kb] nos mala magna, que nunquam facta sunt sub omni celo secundum ea que facta sunt in Ierusalem. Sicut scriptum est in Lege Moysi, omnia mala hec uenerunt ad nos, et non rogauimus Dominum Deum nostrum, ut auerteret a nobis delicta nostra, et ut intelligeremus omnem ueritatem tuam. Et uigilauit Dominus Deus ad omnem sanctum suum, et perduxit ea que fecit ad nos, quoniam iustus Dominus Deus noster in omni mundo suo quem fecit, et non audiuimus uocem eius. Et nunc, Domine Deus noster, qui eduxisti populum tuum de terra Aegypti in manu forti, et fecisti tibi nomen sicut dies hic, delicta aduersus legem tuam fecimus. Domine, in omni misericordia tua auertatur [3 1Kb] impetus tuus, et ira tua a ciuitate tua Ierusalem, et monte sancto tuo. Propter peccata enim nostra et iniquitates patrum nostrorum,  Ierusalem et populus tuus in confusionem uenit omnibus qui circum nos sunt. Et nunc exaudi, Deus noster, preces serui tui et orationem eius, et ostende nobis faciem tuam ad sanctificationem tuam que deserta est. Propter te inclina, Domine Deus meus, aurem tuam, et exaudi; aperi oculos tuos, et uide interitum nostrum et ciuitatis tue Ierusalem, super quam inuocatum est nomen tuum super eam [1 1Kb] , quoniam non in nostra iustitia iactauimus precem nostram in conspectu tuo, sed ad misericordiam tuam que magna est. Exaudi Domine, propitiare Domine, intende Domine, et ne tardaueris [2 1Kb] propter te, Deus meus; quoniam nomen tuum inuocatum est in ciuitate tua, super ciuitatem tuam et populum tuum. Et adhuc me loquente et orante et enumerante peccata mea et peccata populi mei [3 1Kb] . uide quemadmodum sua peccata prius dixit, et postea populi sui. Et hanc Dei commendat iustitiam, et hanc Dei laudem dicit, quia non iniuste, sed pro peccatis eorum flagellat etiam ipsos sanctos suos. Si ergo ista dicunt qui excellentissima sanctitate ignes et leones circa se innoxios habuerunt, quid nos oportet dicere in humilitate nostra, qui tam longe illis impares sumus, quantamcumque iustitiam seruare uideamur?

5. Sed ne aliquis existimet illos Dei seruos, quos dicis a barbaris interfectos, sic illam mortem euadere debuisse, quomodo tres illi uiri ab ignibus, et Daniel a leonibus liberatus est; sciat illa propterea facta miracula, ut eos uerum Deum colere crederent reges, a quibus in illa supplicia tradebantur. Hoc enim erat in occulto iudicio et misericordia Dei, ut illis regibus eo modo consuleret ad salutem. Antiocho autem regi, qui Machabeos penis crudelibus interemit, noluit ita consulere, sed eorum gloriosissimis passionibus cor duri regis acriori seueritate puniuit. Lege tamen, etiam unus illorum, qui sexto loco patiebatur, quid dicat. Ita enim scriptum est: Et post hunc sextum applicuerunt. Cumque hic tormentis excruciatus moreretur, dixit: Noli te seducere propter nos; hec patimur peccantes in Deum nostrum, et facta sunt hec digna nobis. Tu autem noli te putare impunitum futurum, qui aduersus Deum et Legem eius legibus tuis pugnare uoluisti . uides etiam isti quam humiliter et ueraciter sapiant, qui pro peccatis suis se flagellari a Domino confitentur: de quo scriptum est, Quem enim diligit Dominus corripit ; flagellat autem omnem filium quem recipit : unde et Apostolus, Si enim nosmetipsos iudicaremus, a Domino non utique iudicaremur. Cum iudicamur autem  a Domino corripimur, ne cum hoc mundo damnemur .

6. Hec fideliter lege, fideliter predica, et quantum potes caue, et cauendum doce, ne aduersus Deum in his tentationibus et tribulationibus murmuretur. Bonos dicis Dei seruos et fideles et sanctos, gladio barbarorum peremptos. Quid autem interest, utrum eos febris an ferrum de corpore soluerit? Non qua occasione exeant, sed quales ad se exeant Dominus attendit in seruis suis, nisi quod maiorem habet penam languor diuturnus quam citissimus exitus: et tamen etiam ipsum languorem diuturnum et horrendum legimus, qualem passus est Iob ille, cuius certe iustitie Deus ipse qui falli non potest, tale perhibet testimonium.

7. Grauissima sane et multum dolenda est illa captiuitas feminarum castarum atque sanctarum, sed non est captiuus earum Deus, nec captiuas deserit suas, si nouit suas. Nam et illi sancti quorum passiones et confessiones de Scripturis sanctis commemoraui, ab hostibus ducti atque in captiuitate positi, illa dixerunt que conscripta legerentur a nobis, ut disceremus captiuos Dei seruos non deseri a Domino suo. Unde autem scimus quid etiam per istas omnipotens et misericors Deus in ipsa terra barbarica fieri uelit mirabilium suorum? Tantum non cessetis pro illis ingemiscere ad Deum, et querere quantum potestis, et quantum ipse permittit, cum tempus et facultatem dederit, quid de illis factum sit, uel que uestra possint habere solatia. Nam de Sitifensi [1 1Kb] ante paucos annos Seueri episcopi neptis sanctimonialis a barbaris ducta est, et per mirabilem Dei misericordiam cum honore magno suis parentibus restituta est. Domus enim illa barbarorum ubi captiua ingressa est, subita cepit dominorum infirmitate iactari, ita ut omnes ipsi barbari, tres nisi fallor, uel amplius fratres, periculosissima infirmitate laborarent. Quorum mater animaduertit puellam Deo deditam, et credidit quod eius orationibus sui filii possent ab imminentis iam mortis periculo liberari; petiuit ut oraret pro eis, pollicens quod, si salui facti essent, eam suis parentibus redderent. Ieiunauit illa et orauit, et exaudita continuo est. Ad hoc enim factum erat, quantum exitus docuit. Ita illi tam repentino Dei beneficio salute percepta, mirantes eam et honorantes, quod eorum mater promiserat impleuerunt.

8. Ora ergo Deum pro eis, et roga ut etiam ipsas doceat talia dicere, qualia supra memoratus sanctus Azarias, inter cetera in oratione et confessione sua fudit ad Deum. Sic enim sunt ille in terra captiuitatis sue, quomodo erant illi in ea terra, ubi nec sacrificare more suo poterant Domino, sicut nec iste possunt, uel ferre oblationem ad altare Dei, uel inuenire ibi sacerdotem per quem offerant Deo. Donet ergo eis Dominus ut ei dicant, quod Azarias dixit in consequentibus  precum suarum: Non est in hoc tempore princeps et propheta et dux, non holocausta, neque oblatio, neque supplicationes, nec locus ad sacrificandum in conspectu tuo, et inuenire misericordiam; sed in anima contrita et spiritu humilitatis accipiamur. Sicut in holocaustomatibus arietum et taurorum, et in multitudine agnorum pinguium, sic fiat sacrificium nostrum in conspectu tuo hodie perficere subsequentes te, quoniam non erit confusio iis qui in te confidunt. Et nunc sequimur toto corde et timemus te, et querimus faciem tuam, Domine; ne confundas nos, sed fac nobiscum secundum mansuetudinem tuam, et secundum multitudinem misericordie tue, et libera nos secundum mirabilia tua, et da gloriam nomini tuo, Domine, et reuereantur omnes, qui ostendunt seruis tuis mala, et confundantur ab omnipotentia, et uirtus eorum conteratur, et sciant quoniam tu es Dominus Deus solus et gloriosus in uniuerso orbe terre .

9. Hec illis dicentibus, et ad Deum ingemiscentibus, omnino suis aderit qui suis adesse consueuit, et aut nichil earum castissimis membris libidine hostili perpetrari permittet; aut si permittet, non imputabit. Cum enim animus nulla consensionis turpitudine maculatur, etiam carnem suam defendit a crimine [1 1Kb] : et quidquid in ea nec commisit, nec permisit libido patientis, solius erit culpa facientis; omnisque illa uiolentia non pro corruptionis turpitudine, sed pro passionis uulnere deputabitur. Tantum enim in mente ualet integritas castitatis, ut illa inuiolata, nec in corpore possit pudicitia uiolari, cuius membra potuerint superari  . Hec epistola pro tuo desiderio breuis, pro meis tamen occupationibus multum prolixa, et propter perlatoris festinationem nimis accelerata sufficiat caritati tue. Multo uberius uos Dominus consolabitur, si Scripturas eius intentissime legeritis.



EPISTOLA CXII [* 1Kb]  . Donatum exproconsulem hortatur ut abiecto omni fastu sectetur Christum, atque ad Ecclesie catholice communionem suos alliciat.

Domino eximio, et sincerissima dilectione honorabili fratri DONATO, AUGUSTINUS, in Domino salutem.

1. Quod te administrantem multum desiderans, etiam cum Tibilim [2 1Kb] uenisses, uidere non potui, credo propterea factum esse, ut animo tuo curis publicis expedito potius fruerer, quam ut illa salutatio, me apud te otioso, et te negotioso, neutri nostrum, quantum satis esset, desiderium temperaret: recolens quippe honestatem ab ineunte etate indolis tue, abundanter idoneum tuum pectus existimo cui se Christus largissime infundat, ut fructus ei afferas  eterna et celesti gloria quam temporali et terreno preconio digniores.

2. A multis enim, imo prorsus ab omnibus quos uel percontari, uel ultro etiam predicantes audire potui, castitatem uirtutemque administrationis tue constanter omnino laudantibus atque preferentibus, et sine ullo scrupulo dissone uarietatis accepi, et eo certius quo ignorabant necessitudinem nostram, et utrum te uel tenuiter nossem penitus nesciebant predicatores tui, ne magis eos auribus meis se dedisse, quam uera de te spargere crederem. Ibi enim est a uanitate remota laudatio, ubi etiam uituperatio ab offensione secura est. uerumtamen, o frater eximie, et sincerissima dilectione honorabilis, non nunc docendus es, sed fortasse admonendus, omnem istam gloriam famamque popularem non in ore uulgi esse letabilem, sed in rebus ipsis: que etiamsi uulgo displiceant, proprio tamen fulgore ac pondere, non imperitorum commendatione pretiose sunt; magisque miserandus est qui talia improbat, quam ille qui de talibus improbatur iudicandus miser. Cum uero placent, et sibi debita laude populariter quoque predicantur, nec sic quidem ipse maiores melioresque fiunt alieno iudicio; quoniam integrantur intima ueritate, et solius conscientie robore solidantur. Unde magis hominibus recte existimantibus, quam ei de quo uulgus bene existimat, aliquid ex eo felicitatis accidit.

3. Que cum optime noueris, uir bone, intuere, ut cepisti, fortissima cordis acie Dominum nostrum Iesum Christum, et ab omni inani fastu omnino detumescens, assurge in illum qui non uentose alleuat conuersos ad se, sed certis fidei passibus innitentes atque ascendentes collocat in sempiterno fastigio celestis atque angelice dignitatis. Per quem te obsecro ut rescribas mihi, tuosque omnes quos in Sinitensi uel Hipponensi habes, ad catholice Ecclesie communionem comiter et benigne adhorteris. In cuius gremio etiam patrem tuum laudabilem et egregium uirum abs te genitum esse cognoui; quem ut debito meritis eius a me officio salutes peto, et nos uisere non graueris. Quod etiam propter rem tuam, quam hic habes, meliorem apud Deum faciendam, non impudenter exposco. Dei misericordia te circumplectatur, et ab omni iniquitate conseruet.



EPISTOLA CXIII [* 1Kb]  . Cresconium rogat Augustinus ut sue pro Fauentio petitionis adiutor sit.

Domino dilectissimo, meritoque honorabili et suscipiendo fratri CRESCONIO  , AUGUSTINUS, in Domino salutem.

Si ab ista causa dissimulauero, de qua tue religioni  ecce iterum scribo; non solum Eximietas tua, sed etiam ipse, quisquis ille est, in cuius causa Fauentius sic raptus est, merito me culpabit, et recte reprehendet: iudicans utique, si etiam ipse ad auxilium Ecclesie confugisset, si ei simile aliquid accidisset, ita me fuisse ab eius necessitate et tribulatione dissimulaturum. Deinde, si hominum existimatio contemnenda est, ipsi Domino Deo nostro quid dicam, et quam rationem reddam, si quantum possum non egero pro eius salute, qui se Ecclesie, cui seruio, tuendum adiuuandumque commisit, domine dilectissime et uenerabilis fili? Rogo itaque Benignitatem tuam, quoniam difficile et incredibile est, ut non iam uel noueris uel nosse possis in qua causa detentus sit, hoc interim apud apparitorem qui eum tenet, petitionem meam adiuuare digneris, ut faciat quod Imperatoris leget precipitur  : ut eum apud Acta municipalia interrogari faciat, utrum sibi uelit dies triginta concedi, quibus agat sub moderata custodia in ea ciuitate in qua detentus est, ut sua ordinet, sumptusque prouideat. Quorum dierum spatio, tua nobis annuente beneuolentia, si eius causam amica disceptatione finire potuerimus, gratulabimur: si autem non potuerimus, inueniet eum exitus iudiciorum qui placuerit Deo, secundum cause ipsius meritum uel Domini omnipotentissimi uoluntatem.



EPISTOLA CXIu  . Ad Florentinum super eadem causa Fauentii.

Domino dilectissimo filio FLORENTINO, AUGUSTINUS, in Domino salutem.

Cuius potestatis iussione Fauentium rapueris, ipse uideris: hoc autem scio, quod omnis potestas sub imperio constituta, imperatoris sui legibus seruit. Quamuis ergo iam per fratrem et compresbyterum meum Celestinum miserim legem, quam quidem et antequam mitterem, ignorare utique non deberes, qua concessum est eis qui precipiuntur ab aliqua potestate iudiciis exhiberi, ut ad Gesta municipalia perducantur, atque illic interrogentur utrum uelint triginta dies in ea ciuitate ubi tenentur, agere sub moderata custodia, ad parandos sibi fructus, uel rem suam, sicut necesse fuerit, ordinandam; que lex, sicut mihi memoratus presbyter renuntiauit, tue religioni recitata est: tamen etiam nunc eam cum his litteris identidem misi; non terrens, sed rogans, et pro homine humane, et episcopali misericordia, quantum ipsa permittit humanitas et pietas, intercedens, domine fili, ut et hoc existimationi tue et petitioni mee prestare digneris, et quod lex Imperatoris iubet, cuius reipublice militas, meo quoque interuentu et deprecatione accedente facere non graueris.



EPISTOLA CXu  . Ad Fortunatum Cirtensem episcopum, de eadem re.


Domino beatissimo et uenerabiliter carissimo fratri et consacerdoti FORTUNATO, et qui tecum sunt fratribus, AUGUSTINUS, in Domino salutem.

Fauentium bene nouit Sanctitas tua, qui Paratianensis saltus conductor fuit. Is, cum ab eiusdem possessionis domino nescio quid sibi metueret, ad Hipponensem confugit ecclesiam; et ibi erat, ut confugientes solent, exspectans quomodo per intercessionem nostram sua negotia terminaret. Qui, ut sepe fit, per dies singulos minus minusque sollicitus, et quasi aduersario cessante securus, cum ab amico suo de cena egrederetur, subito raptus est a Florentino quodam, ut dicunt, Comitis Officiali, per armatorum manum, quanta eis ad hoc factum sufficere uisa est. Quod cum mihi nuntiatum, et adhuc a quo uel a quibus raptus fuerit ignoraretur, suspicio tamen esset de illo, quem metuens se per ecclesiam tuebatur; continuo misi ad tribunum, qui custodiendo littori constitutus est. Misit militares: nemo potuit reperiri. Sed mane cognouimus et in qua domo fuerit, et quod post galli cantum cum illo abscesserit, qui eum tenuerat. Etiam illuc misi quo dicebatur abductus: ubi memoratus Officialis inuentus, concedere presbytero quem miseram, noluit ut eum saltem uideret. Alio die misi litteras, petens ut ei concederetur quod iussit in causis talibus Imperator, id est ut Actis municipalibus interrogarentur qui precepti fuerint exhibendi, utrum uelint in ea ciuitate sub custodia moderata triginta dies agere, ut rem suam ordinent uel preparent sumptus: id utique existimans quod per dies ipsos possemus fortasse causam eius amica disceptatione finire. Iam uero cum illo Officiali profectus ductus est: sed metus est ne forte ad Consularis perductus officium, mali aliquid patiatur. Habet enim causam cum homine pecuniosissimo, quamuis iudicis integritas fama clarissima predicetur. Ne quid tamen apud Officium pecunia preualeat, peto Sanctitatem tuam, domine dilectissime et uenerabilis frater, ut honorabili nobisque carissimo Consulari digneris tradere litteras meas, et has ei legere; quia bis eamdem causam insinuare necessarium non esse arbitratus sum; et eius cause differat audientiam, quoniam nescio utrum in ea nocens an innocens sit. Et quod circa eumdem leges non seruate sunt, ut sic raperetur, neque ut ab Imperatore preceptum est, ad Acta municipalia perduceretur interrogandus, utrum beneficium dilationis uellet accipere, non contemnat; ut per hoc possimus cum eius aduersario rem finire.



EPISTOLA CXuI  . Generoso Numidie Consulari Augustinus commendans causam Fauentii.

Domino eximio et merito insigni, honorabiliterque carissimo filio GENEROSO, AUGUSTINUS, in Domino salutem.

 Laus et predicatio administrationis tue et fama preclara cum me pro dilectione quam tuis meritis beneuolentieque debemus, plurimum delectaret, nunquam adhuc in aliquo beneficio postulando Eximietati tue mea intercessio extitit onerosa, domine dilectissime et uenerabilis fili. Sed nunc quid in ciuitate in qua Ecclesie Dei seruio, factum sit, cum ex litteris quas ad uenerabilem fratrem et cepiscopum meum Fortunatum dedi, cognouerit Prestantia tua qua fuerim necessitate compulsus ut petitionem meam ingererem occupationibus tuis, tua benignitas peruidebit. Et profecto facies quod non solum integrum, uerum etiam christianum iudicem decet, eo circa nos animo, de quo in nomine Christi utique fuerat presumendum.





EPISTOLA CXuII [* 1Kb]  . Dioscorus ad Augustinum mittit multas questiones ex libris Ciceronis, rogans ut mature ad eas respondeat.

Proemiari apud te non solum superfluum est, sed etiam molestum, qui rem, non uerba desideras. Ideoque simpliciter audi. Senex Alypius rogatus a me, sepius pollicitus erat, tecum respondere dialogorum pauculis interrogatiunculis; et quoniam in Mauritania dicitur hodieque esse, peto uiribus omnibus et rogo, ut tu solus respondere digneris, quod etiam presente ipso fratre tuo, sine dubio facturus eras. Non est pecunia, non est aurum, quod pro quouis daturus eras procul dubio, si haberes; nunc uero sine labore loqueris quod requiro. Possem te plus et per multos charos tuos exorare; sed noui animum tuum, qui non rogari desiderat, sed omnibus prestare, si tantum absit quod dedecet, quod in hac re penitus nichil est dedecoris: tamen quodcumque est, peto prestes nauigaturo. Nosti quam mihi molestissimum est oneri esse, non dico Sinceritati tue, sed cuipiam. Solus autem Deus nouit quomodo nimia necessitate impulsus hoc feci. uobis enim saluis et fauente Deo nauigaturus sum: et mores hominum non ignoratis, qui procliues sunt ad uituperandum, et quam, si interrogatus quis non responderit, indoctus et hebes putabitur uides. Ergo, obsecro te, ad omnia sine cunctatione responde; ne me tristem dimittas. Sic uideam parentes meos; quia propter hoc solum Cerdonem misi, et ipsum exspecto solum. Frater Zenobius, Magister memorie factus est  , et misit nobis euectionem cum annonis. Si ego dignus non sum ut respondeas interrogatiunculis meis, saltem timeantur annone. Incolumem te summa Diuinitas longa nobis tueatur etate. Papas plurimum Dignationem tuam salutat.



EPISTOLA CXuIII  . Augustinus Dioscoro respondet eiusmodi questiones nec decore tractari ab episcopo, nec utiliter disci a christiano. Disputat de studiorum fine ac de summo bono, exhortans Dioscorum ut christianam sectetur philosophiam, que sola diuine humilitatis exemplo proposito ueritatem persuadere potuit. Illustrat demum locos quosdam Ciceronis, philosophorum de Deo sententias reprehendentis.



CAPUT PRIMUM.

1. Tu me innumerabilium questionum turba repente circumuallandum, uel potius obruendum putasti, etiamsi uacantem otiosumque credidisti: quando enim ego in quolibet otio, tot rerum nodos tam festinanti, et ut scribis, iam pene proficiscenti possem dissoluere? Numero enim rerum ipsarum impedirer, etiamsi nodi faciles [1 1Kb] ad soluendum forent. Tanta sunt autem perplexitate inuoluti, et tenacitate constricti, ut etiamsi pauci essent, otiosissimum me occupantes, magna mora temporis fatigarent intentionem, atque attererent ungues meos. Ego autem uellem te abripere de medio deliciosarum inquisitionum tuarum, et constipare inter curas meas, ut uel disceres non esse inaniter curiosus, uel curiositatem tuam cibandam atque nutriendam imponere non auderes eis, quorum inter curas uel maxima cura est reprimere ac refrenare curiosos. Quanto enim melius, quantoque fructuosius, si in dandis ad te ullis litteris tempus atque opera impenditur, ad hoc potius impenditur, ut resecentur uane atque fallaces cupiditates tue, que tanto magis cauende sunt, quanto facilius decipiunt, nescio qua umbra honestatis et liberalium studiorum nomine uelate atque palliate; quam ut nostro ministerio, atque, ut ita dixerim, satellitio, in dominatum [2 1Kb] , quo tam bonam tuam mentem premant, uehementius excitentur?

2. Ecce enim tot dialogi lecti, si ad uidendum finem et capessendum omnium actionum tuarum nichil te adiuuerunt, quid prosunt, dic mihi? Nam ubi finem constitueris totius huius flagrantissimi studii tui, et tibi infructuosi, et nobis molesti, epistola tua satis indicas. Cum enim de soluendis questionibus quas misisti, apud me per litteras satageres, ita scripsisti: Possem te, inquis, plus et per multos charos tuos exorare; sed noui animum tuum, qui non rogare desiderat, sed omnibus prestare, si tantum absit quod dedecet, quod in hac re penitus nichil est dedecoris: tamen quodcumque est, peto prestes nauigaturo. In his uerbis epistole tue recte quidem de me existimas, quod omnibus prestare desiderem, si absit quod dedecet; sed in hac re nichil esse dedecoris, non mihi uidetur. Non enim decora [3 1Kb] facies rerum attingit sensum meum, cum cogito episcopum ecclesiasticis curis circumstrepentibus districtum atque distentum, repente quasi obsurdescentem cohibere se ab his omnibus, et dialogorum Tullianorum questiunculas uni scholastico exponere. Quod quantum dedeceat, quanquam tuorum studiorum raptus ardore prorsus nolis attendere, tu etiam sentis  tamen. Quid enim aliud indicat, quod cum dixisses in hac re penitus nichil esse dedecoris, statim adiunxisti: Tamen quodcumque est, peto prestes nauigaturo. Hoc enim sonat uideri tibi quidem nichil in hac re esse dedecoris, tamen quodcumque est dedecoris, petere te ut prestem nauigaturo. Sed quid est, queso te, quod addidisti, nauigaturo? An ego, nisi nauigaturus esses, prestare tibi aliquid dedecoris non deberem? Nimirum putas quod aqua marina dedecus abluatur. Quod si ita esset, meum certe qui nauigaturus non sum, inexpiatum remaneret.

3. Scribis etiam nosse me quam tibi molestissimum sit oneri esse cuipiam, et attestaris solum Deum nosse quod nimia necessitate impulsus hoc feceris. Hic sane cum epistolam tuam legerem, satis aduerti animum cognoscere necessitatem tuam, cum ecce mihi affers et dicis: Mores hominum non ignoratis, qui procliues sunt ad uituperandum, et quam, si interrogatus quis non responderit, indoctus et hebes putabitur. Hoc loco uero exarsi ad rescribendum tibi: hoc enim languore animi tui penetrasti mihi pectus, et irrupisti in curas meas, ut dissimulare non possem, quantum me Deus adiuuaret, mederi tibi; non ut de tuis questionibus enodandis explicandisque cogitarem, sed ut felicitatem tuam pendentem ex linguis hominum atque nutantem a tam infelici retinaculo abrumperem, et cuidam sedi omnino inconcusse stabilique religarem. Tune, o Dioscore, nec Persium tuum respicis insultantem tibi contorto uersiculo, sed plane puerile caput, si sensus adsit, idoneo colapho contundentem atque cercentem:

Scire tuum nichil est, nisi te scire hoc sciat alter? 
Tot, ut superius dixi, legisti dialogos, tot philosophorum altercationibus cor inseruisti. Dic mihi quis eorum finem actionum suarum constituerit in fama uulgi, aut in lingua hominum uel bonorum atque sapientium. Tu autem, et quod magis pudendum est, iam nauigaturus, satis preclare te in Africa profecisse testaris, cum aliam ob causam te oneri non esse asseris negotiosissimis, et in alia longe distantia intentis episcopis, ut tibi exponant Ciceronem, nisi quia times homines procliues ad uituperandum, ne interrogatus ab eis, si non responderis, indoctus et hebes puteris! O rem dignam uigiliis et lucubrationibus episcoporum!

4. Non mihi uideris aliunde dies noctesque cogitare, nisi ut in studiis tuis atque doctrina lauderis ab hominibus. Quod etsi semper ad certa et recta tendentibus periculosum esse iudicaui, nunc tamen in te maxime experior. Non enim aliunde quam ex eadem pernicie non uidisti qua tandem re possemus moueri, ut tibi quod petebas daremus. Quam enim peruerse tu ipse non ob aliud ad ea discenda que interrogas raperis, nisi ut lauderis, aut non uitupereris ab hominibus; tam peruerse etiam nos putas in tua petitione talibus causis allegatis moueri. Et utinam possemus efficere ut tu quoque tam inani atque fallaci humane laudis bono minime mouereris, cum tibi nos indicaremus,  non ad prestandum tibi quod petis, quoniam hec de te scribis, sed ad te corrigendum moueri! Mores hominum, inquis, procliues sunt ad uituperandum. Quid deinde? Si interrogatus quis non responderit, inquis, indoctus et hebes putabitur. Ecce ego te interrogo non de Ciceronis libris aliquid, cuius sensum fortasse legentes indagare non possunt, sed de epistola ipsa tua, et de sententia uerborum tuorum. Quero enim cur non dixeris, Qui non responderit, indoctus et hebes manifestabitur, sed potius dixeris, Indoctus et hebes putabitur; nisi quia satis etiam ipse intelligis, eum qui talia non responderit, non esse indoctum et hebetem, sed putari. At ego te admoneo, eum qui talium putatorum linguis tanquam falcibus concidi timet, lignum esse aridum, et ideo non putari tantum indoctum et hebetem, sed uere esse atque conuinci.

5. Fortasse dixeris: Sed cum hebes animo non sim, et precipue non esse studeam, nolo hebes animo uel putari. Recte; sed quo fine nolis, id quero. Quod enim in illis questionibus aperiendis tibi et explicandis, nec nobis oneri esse dubitasti, hanc causam et hunc finem esse dixisti, et tam necessarium, ut eam nimiam necessitatem appellares, ne scilicet de his interrogatus neque respondens, ab hominibus ad uituperandum procliuibus, hebes indoctusque puteris. Ego autem quero, hoccine totum sit cur a nobis ista desideres, an etiam indoctus et hebes putari propter aliud aliquid nolis. Si hoc totum est, cernis, ut arbitror, hunc esse finem tam uehementis intentionis tue, qua nobis quoque oneri es, ut fateris. Quid autem a Dioscoro potest nobis esse oneri, nisi quod ipsum Dioscorum etiam nescientem onerat? quod non sentiet, nisi cum surgere uoluerit; atque utinam non sic alligentur hec onera, ut frustra etiam humeros conetur excutere! Quod non ideo dico, quia iste discuntur questiones, sed quia tali fine discuntur. Hunc enim finem iam certe sentis esse nugatorium, inanem, uentosum. Habet et tumorem, sub quo etiam tabes gignitur, et pupula mentis ad non uidendam opulentiam ueritatis offunditur. Crede, sic est, mi Dioscore, ita te fruar in ipsa uoluntate, et in ipsa, cuius umbra auerteris, dignitate ueritatis. Unde enim tibi, nisi uel hoc modo, de hac re fidem faciam, non inuenio. Non enim uides eam, aut ullo modo quandiu linguis humanis ruinosa gaudia construis, potes eam uidere.

6. Si autem ibi non finis est harum actionum atque intentionis tue, sed propter aliud aliquid indoctus et hebes non uis putari; quero quid illud sit? Si propterea ne angustior tibi aditus ad acquirendas temporales diuitias, uxorem impetrandam, honores capessendos, et cetera huiusmodi, precipiti fluxu transcurrentia, atque in se lapsos in imum rapientia; neque ad hunc finem tibi seruire nos decet, imo decet etiam hinc te amouere. Non enim sic te prohibemus in incerto fame finem ponere, ut tanquam de Mincio in Eridanum emigres; quo te ipse fortasse Mincius etiam non emigrantem impingeret. Cum enim non satiauerit auidum spiritum uanitas laudis humane, quia nichil ad cibandum affert nisi inane et inflatum, cogit eam ipsa auiditas  referre in aliud, quasi uberius atque fructuosius; quod nichilominus si temporali lapsu preterfluit, ita est quasi fluuius ducat in fluuium, ut non sit finis miserie, quamdiu finis officiorum nostrorum in re instabili collocatur [1 1Kb] . In aliquo igitur firmo atque incommutabili bono te figere uolumus constantissime intentionis domum, et securissimam requiem omnis bone atque honeste actionis tue. An forte istam ipsam terrenam felicitatem quam commemoraui, si prosperi rumoris aura, aut etiam flatibus uela pandendo ad eam potueris peruenire, hanc etiam cogitas referre in aliud certum, et uerum et plenum bonum? At mihi non uidetur, atque omnino ipsa ueritas negat, uel tantis ad se anfractibus, que tam proxima est, uel tantis sumptibus, que tam gratuita est, perueniri.

7. An ipsa humana laude, tanquam instrumento utendum existimas, ut aditum per hanc prepares ad animos hominum, persuadendi uera atque salubria; et caues ne te, cum indoctum atque hebetem putauerint, indignum arbitrentur cui aurem uel intentissimam uel patientissimam prebeant, siue ad recte facta quemquam exhorteris, siue malitiam atque nequitiam peccantis obiurges? Hunc tu finem iustitie ac beneficentie, si in illis interrogandis questionibus cogitasti, nos de te male meruimus, quibus in epistola tua, non id potius quo moueremur, posuisti, ut aut libenter daremus quod petebas, aut ideo non daremus, quia causa quelibet alia fortasse prohiberet, non tamen quia tue uane cupiditati, non solum seruire, uerum etiam non resistere puderet. Quanto enim melius atque salubrius, queso te, ipsas ueritatis regulas, multo certius et breuius per seipsas accipis, quibus falsa omnia possis ipse refellere, ne quod falsum et pudendum est, si multorum annosas et decrepitas falsitates studio iactantiori quam prudentiori didiceris, doctum atque intelligentem te esse arbitreris; quod iam non existimo tibi uideri. Non enim frustra tam diu tam uera Dioscoro diximus: ex quo in hac epistola gradimur.



CAPUT II.

8. Quapropter iam illud uideamus, cum te istarum rerum ignorantia nequaquam indoctum atque hebetem iudices, sed ipsius potius ueritatis, ut quisquis de his rebus scripsit uel scripserit, aut ea sint que iam certus tenes, aut si falsa sunt, securus ignores, neque de diuersitate cognoscenda sententiarum alienarum, ne quasi indoctus et hebes remaneas, inani sollicitudine macereris. Cum ergo hec ita sint, etiam illud, si placet, uideamus, utrum aliorum falsa existimatio, qui sunt, ut scribis, ad uituperandum procliues, ita ut si te ista ignorare persenserint, indoctum atque hebetem, falso quidem, sed tamen putent, sic te mouere debeat ut etiam ab episcopis tibi hec exponi non incongruenter petas; quandoquidem eo fine iam te ista cupere credimus, quo illis consulas ad persuadendam ueritatem, uitamque eorum corrigendam, qui te, si in illis Ciceronis libris indoctum hebetemque putauerint, indignum habebunt a quo aliquid utilis salubrisque scientie sibi  accipiendum esse arbitrentur. Quod non ita est, mihi crede.

9. Primum quia esse aliquos in illis terris, ubi imperitus minimeque acutus uideri times, qui te de istis questionibus quidquam interrogent, omnino non uideo: quandoquidem hic, quo ad ea discenda uenisti, et Rome expertus es quam negligenter habeantur, et ob hoc neque doceantur neque discantur; et in Africa usque adeo de his interrogatorem pateris neminem, ut nec teipsum qui patiatur inuenias, eaque inopia episcopis exponenda ea mittere cogaris: quasi uero episcopi isti, etiamsi adolescentes, eodem quo tu raperis animi ardore, uel potius errore, quasi aliquid magnum hec discere curarunt, usque ad canos episcopales, et usque ad cathedras ecclesiasticas, ea sibi in memoria durare paterentur; aut si ipsi uellent, non illa, etiam de inuitorum cordibus, cure maiores grauioresque secluderent; aut si aliqua ex eis in animis eorum nimia consuetudine remanerent, non etiam ipsa obliuione sepeliri mallent recordata, quam ad inepta respondere quesita, cum in ipsa etiam scholari leuitate et rhetoricis cathedris, ita obmutuisse atque obtorpuisse uideantur, ut a Carthagine Hipponem, quo exponi possint, mittenda existimentur; ubi tam insolita atque omnino peregrina sunt, ut si uellem respondendi cura inspicere aliquid, uolens uidere quomodo ad sententiam que mihi exponenda esset, desuper ueniatur, aut ab ea deinceps que contexeretur oratio, codicem prorsus inuenire non possem. Illi autem Carthaginenses rhetores, si huic tuo studio defuerunt, non modo a me non reprehenduntur, sed etiam approbantur, si forte iam recolunt, non Romanorum fororum, sed Grecorum gymnasiorum ista solere esse certamina. Tu uero cum et in gymnasia cogitationem iniecisti, et ea quoque ipsa inuenisti talibus rebus nuda atque frigida, ubi has curas tuas deponeres, christianorum tibi basilica Hipponensis occurrit, quia in ea nunc sedet episcopus qui aliquando ista pueris uendidit. Sed nec te uolo esse adhuc puerum; et me iam esse puerilium rerum, sicut non uenditorem, ita nec largitorem decet. Que cum ita sint, id est, cum due tante urbes, latinarum litterarum artifices, Roma atque Carthago, nec tedio tibi sint, ut a te ista perquirant, nec tedia tua curent, ut te ista perquirentem exaudiant; miror tantum quantum dici non potest, uereri te, tam boni ingenii iuuenem, ne in Grecis atque Orientalibus urbibus quemquam de his rebus molestum interrogatorem feras. Facilius quippe corniculas in Africa audieris, quam in illis partibus hoc genus uocis.

10. Deinde si fallor, et quisquam ibi forte huiusmodi questionum tanto utique odiosior, quanto in illis locis ineptior percontator extiterit; nonne magis caues ne multo facilius existant, qui te greci homines in Grecia constitutum, et greca imbutum primitus lingua, de ipsis philosophorum libris aliqua interrogent, que Cicero in suis litteris non posuit? Quod si acciderit, quid responsurus es? potius te ista in latinorum auctorum libris, quam in grecorum nosse uoluisse? Qua responsione  primo Grecie facies iniuriam, et nosti quam illi homines hoc non ferant. Deinde iam exulcerati et irati, quam cito te, quod nimis non uis, et habetem iudicabunt, qui grecorum philosophorum dogmata, uel potius dogmatum particulas quasdam discerptas atque dispersas in latinis dialogis, quam in ipsorum auctorum libris grecis tota atque contexta discere maluisti; et indoctum, qui cum tam multa in tua lingua nescias, earum rerum frustra in aliena colligere ambisti. An forte illud respondebis, non te grecos de his rebus libros contempsisse, sed prius latinos curasse cognoscere, nunc autem uelle te in latinis doctum, iam greca querere? Si hoc non pudet hominem grecum latina puerum didicisse, nunc uelle discere greca barbarum, pudebitne tandem in ipsis latinis ignorare aliqua, que quam multi latini docti tecum nesciant, uel hoc ipso sentis, quod te nobis magna necessitate dicis onerosum, in tanta doctorum multitudine apud Carthaginem constitutus?

11. Postremo fac te de omnibus que a nobis queris, interrogatum respondere potuisse. Ecce iam doctissimus atque acutissimus diceris, ecce iam te laudibus in celum greculus flatus attollit; tu tantum memento grauitatis tue, et illam mereri laudem quo fine uolueris, ut scilicet eos leuiter leuia ista miratos, et beneuolentissime atque auidissime iam in tua ora suspensos, grauissimum aliquid et saluberrimum doceas: idipsum quidquid est grauissimum et saluberrimum, utrum teneas, et recte tradere noueris, uellem cognoscere. Ridiculum est enim cum propterea superflua multa didiceris, ut tibi aures hominum ad necessaria preparentur, ipsa necessaria non tenere, quibus excipiendis eas per superflua preparaueris; et dum occuparis ut discas unde facias intentos, nolle discere quod infundatur intentis. Sed si hoc te scire iam dicis, idque ipsum christianam doctrinam esse respondes, quam te omnibus preponere nouimus, et in ea sola esse presumere spem salutis eterne, non opus est ei cognitione dialogorum Ciceronis, et collectione emendicatarum discordantium sententiarum alienarum procurari auditores. Moribus tuis intenti fiant, qui abs te aliquid tale accepturi sunt. Nolo prius aliquid doceas quod dediscendum est, ut uera doceas.

12. Nam si alienarum sententiarum dissidentium et repugnantium cognitio aliquid adiuuat insinuatorem christiane ueritatis, ut nouerit quomodo aduersantes destruat falsitates, ad hoc duntaxat, ne quis contra disserens, nonnisi in refellendis tuis figat oculum, sua uero sedulo occultet. Nam cognitio ueritatis omnia falsa, si modo proferantur, etiam que prius inaudita erant, et diiudicare et subuertere idonea est. Sed ut non solum aperta feriantur, sed etiam abscondita eruantur, si alienos opus est cognoscere errores, erige oculos auresque, oro te, et uide atque ausculta utrum aliquis aduersus nos de Anaximene et de Anaxagora proferat aliquid; quando iam ne ipsorum quidem multo recentiorum, multumque loquacium Stoicorum aut Epicureorum cineres caleant, unde aliqua contra fidem christianam scintilla excitetur: sed circuli atque  conuenticula partim fugacia, partim etiam audacter prompta, uel Donatistarum, uel Maximianensium, uel Manicheorum, uel etiam ad quorum greges turbamque uenturus es Arianorum, Eunomianorum, Macedonianorum, Cataphrygarum, ceterarumque pestium innumerabiliter perstrepant; quorum omnium errores si cognoscere piget, quid nobis est, propter defensionem christiane religionis, querere quid senserit Anaximenes, et olim sopitas lites inani curiositate recoquere, cum quorumdam etiam hereticorum, qui nomine christiano gloriari uoluerunt, ut Marcionitarum et Sabellianorum, multorumque preterea, iam dissensiones questionesque sileantur? Tamen si opus est, ut dixi, ueritati aduersantes prenoscere aliquas, et pertractatas habere sententias; de hereticis potius, qui se christianos uocant, quam de Anaxagora et Democrito nobis cogitandum fuit.



CAPUT III.

13. Ille autem quisquis abs te quesiuerit que tu a nobis queris, audiat quod ea doctius et prudentius nescias. Si enim Themistocles non curauit quod est habitus indoctior, cum canere neruis in epulis recusasset, ubi cum se nescire illa dixisset, atque ei dictum esset, Quid igitur nosti? respondit, Rempublicam ex parua magnam facere: dubitandum est tibi dicere te ista nescire, cum ei qui rogarit quid noueris, respondere possis, nosse te quomodo etiam sine istis homo esse possit beatus? Quod si adhuc non tenes, tam peruerse ista conquiris, quam peruerse si aliquo corporis periculoso morbo grauareris, delicias et tenerrimas uestes potius quam medicamenta medicosque conquireres. Non enim ullo modo differenda est ista cognitio, aut ulla huic a te, presertim iam in hac etate, uel discendi ordine preferenda est. uide autem quam facile posses hoc scire, si uelles. Qui enim querit quomodo [1 1Kb] ad beatam uitam perueniat, nichil aliud profecto querit, nisi ubi sit finis boni, hoc est ubi constitutum sit, non praua opinione atque temeraria, sed certa atque inconcussa ueritate, summum hominis bonum: quod a quolibet ubi constituatur non inuenitur, nisi aut in corpore, aut in animo, aut in Deo, aut in duobus aliquibus horum, aut certe in omnibus. Quod si didiceris, neque summum bonum, nec aliquam partem summi boni omnino esse in corpore, duo restabunt, animus et Deus, quorum uel in uno uel in ambobus sit. Si autem adieceris et didiceris hoc idem de animo quod de corpore, quid aliud iam nisi Deus occurret, in quo summum hominis bonum constitutum sit; non quo alia bona non sint, sed summum id dicitur, quo cuncta referuntur. Eo enim fruendo quisque beatus est, propter quod cetera uult habere, cum illud iam non propter aliud, sed propter seipsum diligatur. Et ideo finis ibi dicitur, quia iam quo excurrat, et quo referatur, non inuenitur. Ibi requies appetendi, ibi fruendi securitas, ibi tranquillissimum gaudium optime uoluntatis.

14. Da igitur qui cito uideat, non corpus esse animi bonum, sed animum potius esse corporis bonum; recedetur  iam ab inquirendo utrum summum illud bonum, uel aliqua eius pars sit in corpore. Quod enim stultissime negatur, melior est animus corpore. Item stultissime negatur meliorem esse eum qui dat beatam uitam, uel partem aliquam beate uite, quam eum qui accipit. Non igitur accipit animus a corpore uel summum bonum, uel partem aliquam summi boni. Hoc qui non uident cecati sunt dulcedine carnalium uoluptatum, quam ex indigentia sanitatis uenire non intuentur. Sanitas autem perfecta corporis, illa extrema totius hominis immortalitas erit. Tam potenti enim natura Deus fecit animam, ut ex eius plenissima beatitudine que in fine temporum sanctis promittitur, redundet etiam in inferiorem naturam, quod est corpus, non beatitudo que fruentis et intelligentis est propria, sed plenitudo sanitatis, id est incorruptionis uigor. Quod qui non uident, ut dixi, bellant inquietis altercationibus, uarie pro suo quisque captu, in corpore constituentes summum hominis bonum, et carnalium seditiosorum turbas concitant; inter quos Epicurei apud indoctam multitudinem excellentiore auctoritate uiguerunt.

15. Da item qui cito uideat animum quoque ipsum, non suo bono beatum esse, cum beatus est, alioquin nunquam esset miser; et recedetur a querendo utrum in animo sit summum illud atque, ut ita dixerim, beatificum bonum, uel aliqua pars eius. Nam cum seipso sibi quasi suo bono animus gaudet, superbus est. Cum uero perspicit se esse mutabilem, uel hoc uno saltem quod de stulto sapiens efficitur, sapientiamque esse incommutabilem cernit, simul oportet cernat esse illam supra suam naturam, eiusque participatione atque illustratione se uberius et certius gaudere quam seipso. Ita cessans atque detumescens a iactatione atque inflatione propria, inherere Deo, atque ab illo incommutabili refici et reformari nititur, a quo esse iam capit non solum omnem speciem rerum omnium, siue que sensu corporis, siue que intelligentia mentis attinguntur, sed etiam ipsam capacitatem formationis ante formationem, cum uel informe aliquid dicitur, quod formari potest. Itaque tanto minus se esse stabilem sentit, quanto minus heret Deo qui summe est: et ideo illum summe esse, quia nulla mutabilitate proficit seu deficit; sibi autem illam commutationem expedire qua proficit, ut perfecte illi cohereat, eam uero commutationem que in defectu est, esse uitiosam; omnem autem defectum ad interitum uergere, quo utrum aliqua res perueniat tametsi non appareat, tamen apparere omnibus eo ducere interitum ut non sit quod erat. Unde colligit non ob aliud res deficere, uel posse deficere, nisi quod ex nichilo facte sunt: ut quod in eis est quod sunt et manent, et pro defectibus etiam suis ad uniuersitatis complexum ordinantur, ad eius bonitatem omnipotentiamque pertineat, qui summe est et conditor, qui potens est etiam ex nichilo, non tantum aliquid, sed etiam magnum aliquid facere: primum autem peccatum, hoc est primum uoluntarium defectum, esse gaudere ad propriam potestatem; ad minus enim gaudet, quam  si ad potestatem Dei gaudeat, que utique maior est. Hoc non uidentes, et potentias intuentes animi humani, magnamque pulchritudinem factorum atque dictorum, etiamsi in corpore puduit ponere summum bonum, in ipso tamen animo ponentes, infra utique posuerunt, quam ubi sincerissima ratione ponendum est. Inter hos qui ita sentiunt apud grecos philosophos, et numero et disputandi subtilitate Stoici preualuerunt, qui tamen in naturalibus corporea omnia esse arbitrantes, magis a carne quam a corpore animum auertere potuerunt.

16. Inter eos autem qui fruendum Deo, a quo et nos et omnia facta sunt, unum atque summum bonum nostrum esse dicunt, apud illos eminuerunt Platonici, qui non immerito ad officium suum pertinere arbitrati sunt, Stoicis, et Epicureis maxime et prope solis omnino resistere. Iidem quippe Academici qui Platonici, quod docet auditorum ipsa successio. Arcesilas enim qui primus occultata sententia sua, nichil aliud istos quam refellere statuit, quere cui successerit, Polemonem inuenies; quere cui Polemon, Xenocratem: Xenocrati autem discipulo Academiam scholam suam reliquit Plato. Quantum igitur pertinet ad questionem de summo hominis bono, remoue personas hominum, atque ipsam disceptationem constitue; profecto reperies duos errores inter se aduersa fronte collidi: unum constituentem in corpore, alium constituentem in animo summum bonum. Rationem autem ueritatis, qua summum bonum nostrum Deus esse intelligitur, utrique resistere, sed non prius docentem uera quam praua dedocentem. Idipsum rursum adiunctis personis constitue, reperies Epicureos et Stoicos inter se acerrime dimicantes; eorum uero litem conantes diiudicare Platonicos, occultantes sententiam ueritatis, et illorum uanam in falsitate fiduciam conuincentes et redarguentes.

17. Sed non sicut illi errorum suorum, ita Platonici uere rationis personam implere potuerunt. Omnibus enim defuit diuine [1 1Kb] humilitatis exemplum, quod opportunissimo tempore per Dominum nostrum Iesum Christum illustratum est; cui uni exemplo in cuiusuis animo ferociter arrogantis, omnis superbia cedit et frangitur et emoritur. Ideoque non ualentes illi auctoritate turbas terrenarum rerum dilectione [2 1Kb] cecatas ad inuisibilium fidem ducere, cum eas uiderent Epicureis maxime contentionibus commoueri, non solum ad hauriendam, quo ultro ferebantur, sed etiam ad defensitandam corporis uoluptatem, ut in ea summum bonum hominis constitueretur; eos autem qui aduersus hanc uoluptatem uirtutis laude mouerentur, minus difficulter eam contemplari in animis hominum, unde facta bona, de quibus utcumque poterant iudicare, procederent: simul uidebant si eis conarentur insinuare aliquam rem diuinam et super omnia incommutabilem, que nullo attingeretur corporis sensu, sed sola mente intelligeretur, que tamen etiam naturam ipsius mentis excederet, eumque esse Deum propositum  animo humano ad fruendum, purgato ab omni labe humanarum cupiditatum, in quo uno acquiesceret omnis beatitudinis appetitus, et in quo nobis uno bonorum omnium finis esset, non eos intellecturos, et repugnantibus uel Epicureis uel Stoicis multo quam sibi facilius palmam daturos, ita ut uera salubrisque sententia, quod perniciosissimum est generi humano, imperitorum populorum irrisione sordesceret: et hoc in moralibus.

18. In naturalibus autem questionibus, si isti dicerent effectricem omnium naturarum esse incorpoream Sapientiam, illi autem a corpore nusquam discederent, cum alii atomis, alii quatuor elementis, in quibus ad efficienda omnia ignis preualeret, principia rerum darent; quis non uideret stultorum abundantiam corpori deditam, cum in corpoream potentiam conditricem rerum nequaquam ualeret intueri, in quorum potius suffragium raperetur?

19. Restabat pars rationalium questionum. Nosti enim quidquid propter adipiscendam sapientiam queritur, aut de moribus, aut de natura, aut de ratione questionem habere. Cum ergo Epicurei nunquam sensus corporis falli dicerent, Stoici autem falli aliquando concederent, utrique tamen regulam comprehendende ueritatis in sensibus ponerent; quis istis contradicentibus audiret Platonicos? Quis non modo in sapientium, sed omnino in hominum numero habendos putaret, si ab eis prompte diceretur, non solum esse aliquid quod neque tactu corporis, neque olfactu uel gustatu, neque his auribus aut oculis percipi possit, neque omnino talium rerum, que ita sentirentur, aliqua imaginatione cogitari; sed id solum uere esse, atque id solum posse percipi, quia incommutabile et sempiternum est; percipi autem sola intelligentia, qua una ueritas, quomodo attingi potest, attingitur?

20. Cum ergo talia sentirent Platonici, que neque docerent carni deditos homines, neque tanta essent auctoritate apud populos, ut credenda persuaderent, donec ad eum habitum perduceretur animus quo ista capiuntur, elegerunt occultare sententiam suam, et contra eos disserere, qui uerum se inuenisse iactarent, cum inuentionem ipsam ueri in carnis sensibus ponerent. Et eorum quidem consilium quale fuerit quid attinet querere? diuinum certe uel diuina aliqua auctoritate preditum non fuit. Tantum illud attende, quoniam Plato a Cicerone multis modis apertissime ostenditur, in sapientia non humana, sed plane diuina, unde humana quodammodo accenderetur, in illa utique sapientia prorsus immutabili, atque eodem modo semper se habente ueritate [1 1Kb] , constituisse et finem boni, et causas rerum, et ratiocinandi fiduciam: oppugnatos autem esse nomine Epicureorum et Stoicorum a Platonicis eos, qui in corporis uel in animi natura ponerent et finem boni, et causas rerum, et ratiocinandi fiduciam; eo rem successione temporum esse deuolutam, ut christiane iam etatis exordio, cum rerum inuisibilium atque eternarum fides  per uisibilia miracula salubriter predicaretur hominibus, qui nec uidere nec cogitare aliquid preter corpora poterant, beato apostolo Paulo, qui eamdem finem Gentibus preseminabat, iidem ipsi Epicurei et Stoici, in Actibus Apostolorum contradixisse inueniantur.

21. Qua in re satis mihi uidetur demonstratum esse errores Gentium, siue de moribus, siue de natura rerum, siue de ratione inuestigande ueritatis, qui quamuis essent multi atque multiplices, in his tamen maxime duabus sectis eminebant, expugnantibus doctis et tanta disserendi subtilitate atque copia subuertentibus, durasse tamen usque in tempora christiana. Quos iam certe nostra etate sic obmutuisse conspicimus, ut uix iam in scholis rhetorum commemoretur tantum que fuerint illorum sententie: certamina tamen etiam de loquacissimis Grecorum gymnasiis eradicata atque compressa sunt, ita ut si qua nunc erroris secta contra ueritatem, hoc est, contra Ecclesiam Christi emerserit, nisi nomine cooperta christiano, ad pugnandum prosilire non audeat. Ex quo intelligitur ipsos quoque Platonice gentis philosophos, paucis mutatis que christiana improbat disciplina, inuictissimo uni regi Christo pias ceruices oportere submittere, et intelligere uerbum Dei homine indutum, qui iussit, et creditum est quod illi uel proferre metuebant.

22. Huic te, mi Dioscore, ut tota pietate subdas uelim, nec aliam tibi ad capessendam et obtinendam ueritatem uiam munias, quam que munita est ab illo qui gressuum nostrorum tanquam Deus uidit infirmitatem. Ea est autem prima, humilitas; secunda, humilitas; tertia, humilitas: et quoties interrogares hoc dicerem; non quo alia non sint precepta, que dicantur, sed nisi humilitas omnia quecumque bene facimus et precesserit et comitetur et consecuta fuerit, et proposita quam intueamur, et apposita cui adhereamus, et imposita qua reprimamur, iam nobis de aliquo bono facto gaudentibus totum extorquet de manu superbia. uitia quippe cetera in peccatis, superbia uero etiam in recte factis timenda est, ne illa que laudabiliter facta sunt, ipsius laudis cupiditate amittantur. Itaque sicut rhetor ille nobilissimus  cum interrogatus esset quid ei primum uideretur in eloquentie preceptis obseruari oportere, Pronuntiationem dicitur respondisse; cum quereretur quid secundo, eamdem pronuntiationem; quid tertio, nichil aliud quam pronuntiationem dixisse: ita si interrogares, et quoties interrogares de preceptis christiane religionis, nichil me aliud respondere nisi humilitatem liberet, etsi forte alia dicere necessitas cogeret.



CAPUT Iu.

23. Huic humilitati saluberrime, quam Dominus noster iehsu Christus ut doceret humiliatus est; huic, inquam, maxime aduersatur quedam, ut ita dicam, imperitissima scientia, dum nos scire gaudemus quid Anaximenes, quid Anaxagoras, quid Pythagoras, quid Democritus senserint, et cetera huiusmodi, ut docti eruditique uideamur, cum hoc a uera doctrina et eruditione longe absit. Qui  enim didicerit Deum non distendi aut diffundi per locos, neque finitos neque infinitos, quasi in aliqua parte maior sit, in aliqua minor, sed totum ubique esse presentem, sicut ueritatem cuius nemo sobrie dicit partem esse in isto loco, et partem in illo, quoniam ueritas utique Deus est; nequaquam eum mouebit quod de infinito ere sensit, quicumque sensit quod ipse Deus esset. Quid ad illum, si nesciat quam dicant isti corporis formam; eam quippe dicunt que undique finita sit: et utrum refellendi causa tanquam Academicus, Anaximeni Cicero obiecerit formam et pulchritudinem Deum habere oportere  , quasi corpoream speciem cogitans, quia ille corporeum Deum esse dixerat, er enim corpus est; an ipse sentiebat esse formam, et pulchritudinem incorpoream ueritati, qua ipse animus informatur, et per quam omnia sapientis facta pulchra esse iudicamus, ut non tantum refellendi gratia, sed etiam uerissime dixerit quod Deum pulcherrima specie deceat esse, quia nichil est pulchrius ipsa intelligibili atque incommutabili ueritate? Quod autem ait ille gigni erem, quem tamen Deum esse censebat, nullo modo mouet hunc uirum qui intelligit, non sicut er gignitur, id est aliqua causa ut sit efficitur, cum omnino Deus non sit, ita genitum esse uerbum Dei, Deum apud Deum, sed longe alio modo, quem nemo, nisi cui ipse Deus [1 1Kb] inspirarit, intelligit. Illum autem etiam in ipsis corporalibus desipere quis non uideat, cum erem gigni dicat, et Deum uelit; eum autem a quo er gignitur, non enim a nullo gigni potest, non dicat Deum? Cum autem dicitur er esse semper in motu, nequaquam conturbabit hominem, ut propterea illum Deum putet, qui nouit omnis corporis motum inferiorem esse quam est motus animi; motum autem animi longe pigriorem, quam est motus summe atque incommutabilis Sapientie.

24. Item Anaxagoras, siue quilibet, si mentem dicit ipsam ueritatem atque sapientiam, quid mihi est de uerbo cum homine contendere? Manifestum est enim omnium rerum descriptionem et modum ab illa fieri, eamque non incongrue dici infinitam, non per spatia locorum, sed per potentiam, que cogitatione humana comprehendi non potest; neque quod informe aliquid sit ipsa sapientia, hoc enim corporum est, ut quecumque infinita fuerint, sint et informia. Cicero autem studio refellendi, quantum uidetur, propter aduersarios corporaliter sentientes negat infinito aliquid iungi posse, quia ex ea parte qua quidquam adiungitur, necesse esse in corporibus aliquem finem. Ideo ait non eum uidisse, neque motum sensui iunctum et continentem, id est continua copulatione adherentem, infinito, id est infinite rei, ullum esse posse, quasi de corporibus ageret, quibus nichil iungi nisi per fines locorum  potest. Sic autem addidit: Neque sensum omnino, quo non tota natura pulsa sentiret; quasi ille dixisset mentem illam ordinatricem et moderatricem rerum omnium habere sensum, qualem habet anima per corpus. Nam manifestum est totam sentire animam, cum per corpus aliquid sentit: nam totam utique non latet, quidquid illud est quod sentitur. Ad hoc autem dixit totam naturam sentire, ut illi quasi auferret quod ait mentem infinitam. Quomodo enim tota sentit, si infinita est? Sensus enim corporis ab aliquo loco incipit, nec percurrit totum, nisi ad cuius finem peruenerit; quod in infinito dici non potest. Sed neque ille de sensu corporis aliquid dixerat. Et aliter dicitur totum quod incorporeum est, quia sine finibus locorum intelligitur, ut et totum et infinitum dici possit: totum propter integritatem; infinitum, quia locorum finibus non ambitur.

25. Deinde, inquit, si mentem ipsam quasi animal aliquod esse uoluit, erit aliquid interius ex quo illud animal nominetur; ut mens ista quasi corpus sit, et habeat intus animam unde animal appelletur. uide quemadmodum corporali consuetudine loquitur, quomodo solent uideri animalia, propter sensum crassum, ut opinor, eorum contra quos disserit: et tamen dixit rem que illos, si euigilare possent, satis admoneret, omne quod sicut corpus uiuum animo occurrit, magis animam habere et esse animal, quam animam esse cogitari oportere. Hoc est enim quod ait: Erit aliquid interius, ex quo illud animal nominetur. Sed adiungit: Quid autem interius mente? Non ergo potest mens habere interiorem animam ut sit animal, quia ipsa est interior. Ergo corpus habeat extrinsecus, cui sit interior, ut sit animal. Hoc est enim quod ait, Cingitur igitur corpore externo; quasi Anaxagoras dixerit, nisi animalis alicuius esset, mentem esse non posse. Si mentem ipsam summam sapientiam esse sentiebat, que nullius quasi animantis propria est, quia omnibus animis se frui ualentibus ueritas communiter presto est. Et ideo uide quam urbane concludat: Quod quoniam non placet, inquit, hoc est non placet Anaxagore, ut illa mens, quam dicit Deum, cingatur corpore externo, quo animal esse possit, aperta simplexque mens nulla re adiuncta qua sentire possit, id est nullo corpore adiuncto per quod sentire possit, fugere intelligentie nostre uim et notionem uidetur .

26. Nihil uerius quam fugere hoc uim et notionem intelligentie Stoicorum et Epicureorum, qui nisi corporalia cogitare non possunt. Quod autem ait, nostre, humane intelligi uoluit; et bene non ait, Fugit; sed, Fugere uidetur. Hoc enim illis uidetur, neminem hoc posse intelligere, et ideo nichil tale esse arbitrantur: sed quorumdam intelligentiam, quantum homini datum est, non fugit esse apertam simplicemque sapientiam atque ueritatem, que nullius animantis sit propria, sed qua communiter omnis, que id potest anima, sapiens et uerax efficitur. Quam si sensit esse Anaxagoras, eamque Deum esse uidit, mentemque appellauit, non solum nomen Anaxagore, quod propter litteratam  uetustatem, omnes, ut militariter loquar, litteriones [1 1Kb] libenter sufflant, nos doctos et sapientes non facit, sed ne ipsa quidem eius cognitio, qua id uerum esse cognouit. Non enim mihi propterea ueritas chara esse debet, quia non latuit Anaxagoram, sed quia ueritas est, etiamsi nullus eam cognouisset illorum.

27. Si igitur nec eius hominis qui uerum forsitan uidit, cognitio nos inflare debet, ut ea quasi docti esse uideamur, sed nec [2 1Kb] ipsius ueri solida res, qua uere docti esse possumus; quanto minus eorum hominum qui falsa senserunt, nomina et dogmata nostram possunt adiuuare doctrinam, et latentia cognita facere? cum si homines simus, magis nos contristari deceat tot et tam nobilitatorum hominum erroribus, si eos audire contigerit, quam hec propterea studiose querere, ut inter eos qui illa nesciunt, iactatione inanissima uentilemur. Quanto enim melius ne audissem quidem nomen Democriti, quam cum dolore cogitarem, nescio quem suis temporibus magnum putatum, qui deos esse arbitraretur imagines, que de solidis corporibus fluerent, solideque ipse non essent, easque hac atque hac motu proprio circumeundo atque illabendo in animos hominum facere ut uis diuina cogitetur; cum profecto illud corpus, unde imago flueret, quanto solidius est, tanto prestantius quoque esse iudicetur? Ideoque fluctuauit eius, sicut isti dicunt, nutauitque sententia, ut aliquando naturam quamdam de qua fluerent imagines Deum esse diceret, qui tamen cogitari non posset, nisi per eas imagines quas fundit ac emittit, id est que de illa natura, quam nescio quam corpoream et sempiternam, ac etiam per hoc diuinam putat, quasi uaporis similitudine [3 1Kb] continua uelut emanatione ferrentur, et uenirent atque intrarent in animos nostros, ut Deum uel deos cogitare possemus. Nullam enim aliam causam cuiuslibet cogitationis nostre opinantur isti, nisi cum ab his corporibus que cogitamus, ueniunt atque intrant imagines in animos nostros: quasi non multa ac prope innumerabilia cogitentur incorporaliter atque intelligibiliter ab eis qui talia cogitare nouerunt, sicut ipsa sapientia et ueritas. Quam si isti non cogitant, miror quomodo de illa utcumque disputent: si autem cogitant, uellem mihi dicerent, uel de quo corpore, uel qualis in eorum animos ueniat imago ueritatis.

28. Quanquam Democritus etiam hoc distare in naturalibus questionibus ab Epicuro dicitur, quod iste sentit inesse concursioni atomorum uim quamdam animalem et spirabilem [4 1Kb] : qua ui eum credo et imagines ipsas diuinitate preditas dicere, non omnes omnium rerum, sed deorum, et principia mentis esse in uniuersis, quibus diuinitatem tribuit, et animantes imagines, que uel prodesse nobis soleant uel nocere. Epicurus uero neque aliquid in principiis rerum penit  preter atomos, id est corpuscula quedam tam minuta, ut iam diuidi nequeant, neque sentiri, aut uisu, aut tactu possint; quorum corpusculorum concursu fortuito, et mundos innumerabiles, et animantia, et ipsas animas fieri dicit, et deos quos humana forma non in aliquo mundo, sed extra mundos, atque inter mundos constituit: et non uult omnino aliquid preter corpora cogitare; que tamen ut cogitet, imagines dicit ab ipsis rebus quas atomis formari putat, defluere, atque in animum introire subtiliores quam sunt ille imagines que ad oculos ueniunt. Nam et uidendi causam hanc esse dicit, ingentes quasdam imagines, ita ut uniuersum mundum complectantur extrinsecus. Intelligis autem iam, ut arbitror, quas isti opinentur imagines.

29. Miror non admonuisse Democritum uel hoc ipso falsa esse que dicit, quia uenientes tam magne imagines in tam breuem animum nostrum, si corporeus, ut illi uolunt, tam paruo corpore includitur, tote illum tangere non possunt. A magno enim corpore cum paruum corpus attingitur, a toto simul attingi nullo pacto potest: quomodo igitur tote simul cogitantur, si in tantum cogitantur, in quantum uenientes atque intrantes animum attingunt, que nec tote intrare possunt per tam paruum corpus, nec tote tam paruum animum attingere? Memento me secundum illos hec dicere; non enim ego talem animum sentio: aut si incorporeum Democritus animum existimat, Epicurus quidem solus ista ratione urgeri potest; sed etiam ille quare non uidit, non opus esse nec fieri posse ut incorporeus animus aduentu atque contactu corporearum imaginum cogitet [1 1Kb] ? De uisu certe oculorum ambo pariter redarguuntur; tam enim breues oculos, tam grandia imaginum corpora tota attingere nullo modo possunt.

30. Cum autem queritur ab eis quare una imago uideatur corporis alicuius, a quo innumerabiliter imagines fluunt; respondent, eo ipso quo frequenter fluunt et transeunt imagines, quasi quadam earum constipatione et densitare fieri ut ex multis una uideatur. Quam uanitatem Cicero ita refellit, ut eo ipso neget eternum deum eorum posse cogitari, quo innumerabiliter fluentibus et labentibus imaginibus cogitatur. Et quoniam innumerabilitate atomorum suppeditante, dicunt fieri formas deorum sempiternas, cum ita discedant quedam corpuscula de diuino corpore ut alia succedant, et dissolui illam naturam eadem successione non sinant: Omnia ergo, inquit, eterna essent, quia nulli deest ista innumerabilitas atomorum, que perpetuas ruinas subinde suppleat. Deinde quomodo non uereatur iste deus ne intereat, cum sine ulla intermissione pulsetur, agiteturque atomorum incursione sempiterna? pulsari enim dicit illud corpus quod irruentibus atomis feriatur, et agitari quod penetretur: deinde cum ex ipso imagines, de quibus iam satis dictum est, semper affluant , quomodo potest de immortalitate confidere?

31. In cuibus omnibus deliramentis hec opinantium,  illud precipue dolendum est, quod non sufficit ea narrari, ut nulla cuiusquam disputatione aduersante respuantur; sed acutissimorum hominum ingenia id etiam negotium susceperunt, ut copiose ista refellerent, que statim dicta etiam a tardissimis derideri abiicique debuerunt. Si enim concesseris esse atomos, si concesseris etiam concursu fortuito seipsas pellere et agitare; num et illud eis fas est concedere, ut inter se atomi fortuito concurrentes, rem aliquam ita conficiant, ut eam forma modificent [1 1Kb] , figura determinent, equalitate poliant, colore illustrent, anima uegetent? que omnia nullo modo nisi arte diuine prouidentie fieri uidet, quisquis magis mente quam oculis amat uidere, idque ab eo expetit a quo factus est. Nam nec ipsas atomos esse ullo modo concedendum est; quod, omissa subtilitate que de diuisione corporum a doctis traditur, uide quam facile secundum ipsorum opinionem possit ostendi. Certe enim ipsi dicunt omnia que sint nature, nichil esse aliud quam corpora et inane, queque his accidant; quod credo motum et pulsum dicere et consequentes formas. Dicant ergo in quo genere ponant imagines, quas de corporibus solidioribus affluere putant, ipsas minime solidas, ita ut tactu nisi oculorum cum uidemus, et animi cum cogitamus, sentiri non possint, si et ipsa corpora sunt. Nam ita censent, ut exire a corpore et uenire ad oculos, uel ad animum possint, quem nichilominus dicunt esse corporeum. Quero utrum etiam ab ipsis atomis affluant imagines? Si affluunt, quomodo iam sunt atomi, a quibus aliqua corpora separantur? si non affluunt, aut potest aliquid sine imaginibus cogitari, quod uehementer nolunt; aut unde norunt atomos, quas nec cogitare potuerunt? Sed iam pudet me ista refellere, cum eos non puduerit ista sentire. Cum uero ausi sint etiam defendere, non iam eorum, sed ipsius generis humani me pudet, cuius aures hec ferre potuerunt.



CAPUT u.

32. Cum igitur tanta sit cecitas mentium per illuuiem peccatorum amoremque carnis, ut etiam ista sententiarum portenta, otia doctorum conterere disputando potuerint, dubitabis tu, Dioscore, uel quisquam uigilanti ingenio preditus, ullo modo ad sequendam ueritatem melius consuli potuisse generi humano, quam ut homo ab ipsa ueritate susceptus ineffabiliter atque mirabiliter, et ipsius in terris personam gerens, recta precipiendo, et diuina faciendo, salubriter credi persuaderet quod nondum prudenter posset intelligi? Huius nos glorie seruimus, huic te immobiliter atque constanter credere hortamur, per quem factum est, ut non pauci, sed populi etiam, qui non possunt ista diiudicare ratione, fide credant [2 1Kb] , donec salutaribus preceptis adminiculati, euadant ab his perplexitatibus in auras purissime atque sincerissime ueritatis. Cuius auctoritati tanto deuotius obtemperari  oportet, quanto uidemus nullum iam errorem se audere extollere, ad congregandas sibi turbas imperitorum, qui non christiani nominis uelamenta conquirat: eos autem solos ex ueteribus, preter christianum nomen in conuentiunculis suis aliquanto [1 1Kb] frequentius perdurare, qui Scripturas eas tenent, per quas annuntiatum esse ipsum Dominum Iesum Christum, se intelligere et uidere dissimulant. Porro illi qui cum in unitate atque communione catholica non sint, christiano tamen nomine gloriantur, coguntur aduersari credentibus, et audent imperitos quasi ratione traducere, quando maxime cum ista medicina Dominus uenerit, ut fidem populis imperaret. Sed hoc facere coguntur, ut dixi, quia iacere se abiectissime sentiunt, si eorum auctoritas cum auctoritate catholica conferatur. Conantur ergo auctoritatem stabilissimam fundatissime Ecclesie quasi rationis nomine et pollicitatione superare. Omnium enim hereticorum quasi regularis est ista temeritas. Sed ille fidei imperator clementissimus, et per conuentus celeberrimos populorum atque gentium, sedesque ipsas Apostolorum arce auctoritatis muniuit Ecclesiam, et per pauciores pie doctos et uere spirituales uiros, copiosissimis apparatibus etiam inuictissime rationis armauit. uerum illa rectissima disciplina est, in arcem fidei quam maxime recipi infirmos, ut pro eis iam tutissime positis, fortissima ratione pugnetur.

33. Platonici uero, qui falsorum philosophorum erroribus illo tempore circumlatrantibus, non habentes diuinam personam qua imperarent fidem, sententiam suam tegere querendam, quam polluendam proferre maluerunt, cum iam Christi nomen terrenis regnis admirantibus perturbatisque crebresceret, emergere ceperant, ad proferendum atque aperiendum quid Plato sensisset. Tunc Plotini schola Rome floruit, habuitque condiscipulos, multos acutissimos et solertissimos uiros. Sed aliqui eorum magicarum artium curiositate deprauati sunt, aliqui Dominum Iesum Christum ipsius ueritatis atque sapientie incommutabilis, quam conabantur attingere, cognoscentes gestare personam, in eius militiam transierunt. Itaque totum culmen auctoritatis lumenque rationis in illo uno salutari nomine atque in una eius Ecclesia, recreando atque reformando humano generi constitutum est.

34. Hec me tibi diutissime in hac epistola locutum, etsi alia forte tu malles, omnino non penitet. Probabis enim hec magis, quanto magis in ueritate proficies; et tunc probabis consilium meum, quod nunc utilitati studiorum tuorum minus obsecutum putas. Quanquam etiam illis ipsis questionibus tuis. non solum quibusdam in hac epistola, sed etiam ceteris pene omnibus in ipsis membranis, in quibus eas misisti ut potui breuiter annotando responderim. In quibus si me parum, aut aliud quam uolebas egisse arbitraris, non recte cogitas, mi Dioscore, a quo nunc ista quesieris. Oratoris autem librorumque de Oratore  omnes questiones pretermisi. Nescio quis enim nugator mihi esse uisus sum, si eas exponendas persequerer. Nam de ceteris possem etiam decenter interrogari, si mihi quisquam res ipsas, non de libris Ciceronis, sed per seipsas tractandas dissoluendasque proferret. In illis autem res ipse nunc nostre professioni minus congruunt. Hec autem omnia non facerem, nisi me post egritudinem, in qua eram cum homo tuus uenisset, aliquantum ab Hippone remouissem. Quibus item diebus perturbatione ualetudinis febribusque repetitus sum. Inde factum est ut tardius quam possent tibi hec mitterentur. Que quomodo acceperis, rescripta flagito.





EPISTOLA CXIX [* 1Kb]  . Consentius Augustino proponit questiones de Trinitate.

Domino sancto ac beatissimo pape AUGUSTINO, CONSENTIUS.

1. Iam quidem sancto, mihique cunctis animi uirtutibus admirando, fratri tuo Alypio episcopo genus petitionis mee breui sermone suggesseram, sperans precum mearum ut apud te esse adiutor dignaretur. Sed quia presentiam mihi tuam ea, que ad uillam ire compulit, causa fraudauit, malui litteris precem inserere, quam exspectationem animi fluctuare; maxime cum id quod postulo, si mihi concedi oportere perspexeris, adiuuare sensum tuum altissima mysteria perscrutantem, loci ipsius, ut arbitror, in quo nunc consistis, ualeat solitudo. Ego igitur cum apud memetipsum prorsus definierim, ueritatem rei diuine ex fide magis quam ex ratione percipi oportere; si enim fides sancte Ecclesie ex disputationis ratione, non ex credulitatis pietate apprehenderetur, nemo preter philosophos atque oratores beatitudinem possideret. Sed quia placuit Deo, qui infirma mundi huius elegit ut confundat fortia, per stultitiam predicationis saluare credentes, non tam ratio requirenda de Deo, quam auctoritas est sequenda sanctorum. Nam profecto neque Ariani, qui Filium, quem genitum confitemur, minorem putant, in hac impietate persisterent, neque Macedoniani Spiritum sanctum, quem neque genitum neque ingenitum credimus, quantum in ipsis est a diuinitatis arce detruderent, si Scripturis sanctis magis quam suis ratiocinationibus accommodare fidem mallent.

2. Tamen tu, uir admirabilis, si tibi ille Pater noster, solus conscius secretorum, qui habet clauem Dauid , serenissimi cordis obtutu celorum machinam penetrare concessit, et reuelata, ut scriptum est, facie gloriam Domini speculari , in quantum tibi ille qui huiusmodi cogitationem dedit, promendi dederit facultatem, enuntia nobis aliquam ineffabilis substantie portionem, et imaginem similitudinis eius ipso adiuuante exprimere, in quantum potes, uerbis enitere; quoniam nisi tu tante rei dux ac magister adfueris, uelut lippientibus oculis prospicere in eam  tanti luminis repercussa fulgore cogitatio nostra formidat. Intra ergo in illam, que nostros arcet intuitus, mysteriorum Dei obscurissimam nubem; questiunculas in quibus absoluendis me errare cognosco, qui auctoritatem Sanctitatis tue fide magis sequi uolo, quam rationis corde concepte falsa imagine deprauari, primum in memetipso, dehinc in libris corrige.

3. Ego siquidem in circumspecta admodum simplicitate audiens credensque Dominum Iesum Christum lumen esse de lumine, sicut scriptum est, »Bene nuntiate diem de die, salutare eius« ; et in Sapientia Solomonis, »Candor est enim lucis eterne« ; credebam Deum, quod licet credere ut dignum est non ualebam, tamen esse inestimabilis cuiusdam lucis infinitam magnitudinem, cuius nec qualitatem estimare, nec quantitatem metiri, nec speciem fingere, quanquam sublime cogitans mens humana sufficeret; tamen esse illud quiddam, quidquid est, cui adsit incomparabilis forma, inestimabilis pulchritudo, quam etiam carnalibus oculis saltem Christus aspiciat. Cum ergo circa finem primi libri, sicut procul dubio meminisse dignaris, cupiens comprobare Dominum Iesum Christum, id est hominem assumptum, ita diuinam possidere potentiam, ut materia carnis humane quam susceperat, permaneret, quam in illis uisceribus nisi aliud quam infirmitatem perisse docuissem [1 1Kb] , illius mihi nodus questionis obiectus est. Si, inquit, homo ille quem assumpsit Christus, in Deum uersus est, ergo localis esse non debuit: cur ergo post resurrectionem dixit, »Noli me tangere, nondum enim ascendi ad Patrem meum« ?

4. Ego igitur elaborans approbare ubique esse Christum uirtute, non opere; diuinitate, non carne; de unitate Dei et personarum trinitate huiusmodi uerba conscripsi: Deus, inquam, unus est, et persone tres sunt. Deus indiscretus est, persone discrete sunt. Deus intra omnia, trans omnia est, ultima includit, media implet, summa transcendit, ultra uniuersa et per uniuersa diffunditur: persone autem sibi [2 1Kb] constantes, proprietate secernuntur, non confusione miscentur. Deus ergo unus est, et ubique est; quia et alius preter illum non est, et locus non est uacuus ubi esse alius possit. Plena sunt Deo omnia, et preter Deum nichil est. Ipse est in Patre, ipse in Filio, ipse in Spiritu sancto: ac per hoc, Pater, et Filius, et Spiritus sanctus non plures dii, sed ipse unus est Deus; et non est ipse Pater qui est Filius, nec Filius qui est Spiritus sanctus. Pater in Filio est, Filius in Patre, in utroque Spiritus sanctus; quia in tribus numero, non ordine, id est personis, non uirtute discretis, unus atque indiuisibilis habitat Deus. Omnia que Patris sunt, Filii sunt; et que Filii sunt, Patris sunt; et que utriusque sunt, Spiritus sancti sunt: quia non quasi [3 1Kb] equalem, sed eamdem, id est unicam [4 1Kb] , non separatam possident substantiam Deitatis; et ideo uel maiestate, uel etate, alter alterum non precedit, quia diuidi quod plenum est non potest, nec est in plenitudine aliquid, quod possit  plenitudinem separare [1 1Kb] , et maiorem uni, minorem alteri facere portionem. In personis autem non ita est; quia Patris persona non est Filii, nec Filii persona eadem est Spiritus sancti. Una uirtus est, quam trina possidet uirtus; una substantia est, in qua tria sunt que subsistunt. Pater ergo, et Filius, et Spiritus sanctus maiestate ubique sunt, quia unum sunt; personis tantum apud se sunt, quia tres sunt. Et reliqua huiusmodi texens, rem eousque deduxi, ut presentes quidem et ubique esse personas, sed illam, que supra celos, trans maria, ultra inferos, una atque eadem est maiestate, firmarem. Ex quo intelligi debere monstrabam, hominem quem Christus assumpsit, in Deum quidem uersum susceptam non amisisse naturam, non tamen quasi quartam credi posse [2 1Kb] personam.

5. Sed tu, uir, cui celum, ut arbitror, ipsum subtilitate cogitationum intrare concessum est; uerax etenim est qui ait, »Beati mundo corde, quoniam ipsi Deum uidebunt« ; super omnia sidera ad ipsam contemplationem altitudinem mundi cordis attollis, ais non tanquam aliquod corpus debere cogitari Deum. Nam etiamsi quispiam animo lucem millies quam huius solis clariorem intensioremque confingat, nullam illic Dei similitudinem comprehendi posse, quia corpus est omne quod cerni potest: sed sicut iustitiam uel pietatem corpoream cogitare non possumus, nisi aliqua forte nobis feminea corpora gentili uanitate fingamus; ita et Deum sine aliqua phantasie simulatione in quantum possumus cogitandum. Mihi autem, qui subtilitatem disputationis tepido percipere admodum corde uix possum, uidebatur nichil uiuum secundum substantiam inesse iustitie: ideoque non possum adhuc Deum, id est, uiuentem naturam, iustitie similem cogitare; quia iustitia non in se, sed in nobis uiuit; imo potius nos secundum iustitiam uiuimus, ipsa uero iustitia per se nequaquam uiuit, nisi forte non huius humane equitatis, sed illa que Deus est, sola asseratur esse iustitia.

6. Unde confirmari me ex omnibus non solum presentibus uerbis [3 1Kb] , sed etiam pleniori epistola uelim. Neque enim fas est ut nostri tantum pedes ab ista in qua multi ingredimur, erroris uia, te monente reuocentur. Cum enim multi in illis in quibus habitamus insulis, dum recto ad uiam pergunt aggere, in tramitem tortuosi huius erroris incurrerint, eritne aliquis illic Augustinus, cuius auctoritati cedant, cuius doctrine credant, cuius ingenio superentur? An forte ex illo paternitatis affectu mauis me occulta commonitione dirigere, quam uelut comitem praui itineris increpare? Sed mihi pro utilitate anime, magis quam pro seculi laude currere cupienti, non est inutilis, ac proinde etiam non amara coargutio tua; maxime cum et mihi et ceteris uitam simul laudemque paritura sit. Nemo siquidem tam iniustus esse, ut arbitror, potest, qui me ex eo quod aliquando deuia sum secutus, stultitie denotare malit quam ex eo quod recta [4 1Kb]  delegerim, prudenter iudicare cunctetur. Neque enim stulti estimandi sunt, quos Paulus apostolus, ne in incertum currerent admonebat dicens, »Sic currite ut comprehendatis« : quapropter [1 1Kb] uia ista quam currimus, non solum relinquenda nobis, uerum etiam intercludenda atque precidenda est, ne forte etiam eos fallaci dilectionis simulatione frustretur. Tu enim non editorum iam a me librorum lector, sed probandorum emendator, ni fallor, electus es. Nam in illa epistola, quam in illis meis libellis uelut prefatiunculam pretuli, huiusmodi uerba conscripta sunt: »Placuit, inquam, fluctuantem fidei nostre cymbam beati Augustini episcopi stabilire sententia.« Cur ergo, uir doctrine huius que in Christo est, culmen, arguere palam corrigendum de cetero filium dubitas, cum sententie tue anchora nisi morsum altius presserit, nos certius stabilire non possit? Non enim leuis aut culpata questio, in qua non solum nichil profecit, uerum etiam post, ut [2 1Kb] a te fortissime dictum est, idololatrie crimen cecitas nostre cogitationis incurrit. Hanc a te caute prudenterque discuti uellem, ut doctrine tue ingeniique serenitas ita nebulam nostre mentis abstergat, ut quod nunc cogitare non possumus, intelligentie a te lumine declaratum, oculis cordis uidere ualeamus. Incolumis ac beatus in eternum, mei memor celestia regna possideas, domine sancte ac beatissime papa.



EPISTOLA CXX [* 1Kb]  . Consentio ad questiones de Trinitate sibi propositas.

Fratri dilectissimo et in Christi uisceribus honorando CONSENTIO, AUGUSTINUS, in Domino salutem.



CAPUT PRIMUM.

1 Ego propterea ut ad nos uenires rogaui, quoniam in libris tuis ualde sum tuo delectatus ingenio. Proinde uolui ut quedam nostra opuscula, que arbitratus sum tibi esse necessaria, non procul a nobis positus, sed potius apud nos legeres, ut ea que forte minus intellexisses, non difficulter presens interrogares, atque ex nostra sermocinatione mutuoque colloquio, quantum Dominus et nobis promere, et tibi capere tribuisset, quid in libris tuis emendandum esset, ipse cognosceres, ipse emendares. Eius quippe es facultatis, ut possis ea que senseris explicare; eius porro probitatis et humilitatis, ut merearis uera sentire. Et nunc in eadem sum, que nec tibi debet displicere, sententia; unde te nuper admonui ut in his que a nobis elaborata apud te legis, signa facias ad ea loca que te mouent, et cum his ad me uenias, et de singulis queras. Nondum que fecisti exhortor ut facias. Recte quippe uerecundareris, ac te pigeret id agere, si uel semel uoluisses, et me difficilem reperisses. Illud quoque dixeram, cum a te audissem  quod mendosissimis fatigareris codicibus, ut in nostris legeres, quos emendatiores posses ceteris inuenire.

2. Quod autem petis, ut questionem Trinitatis, hoc est de unitate diuinitatis et discretione personarum, caute prudenterque discutiam, ut doctrine mee, sicut dicis, ingeniique serenitas, ita nebulam uestre mentis abstergat, ut quod nunc cogitare non potestis, intelligentie a me lumine declaratum oculis [1 1Kb] quodammodo uidere possitis: uide prius utrum ista petitio cum tua superiori definitione concordet. Superius quippe in eadem ipsa epistola, in qua hoc petis, apud temetipsum definisse te dicis, ex fide ueritatem magis quam ex ratione percipi oportere. Si enim fides, inquis, sancte Ecclesie ex disputationis ratione, et non ex credulitatis pietate apprehenderetur, nemo preter philosophos atque oratores beatitudinem possideret. Sed quia placuit, inquis, Deo, qui infirma huius mundi elegit ut confunderet fortia, per stultitiam predicationi ssaluos facere credentes , non tam ratio requirenda, quam auctoritas est sequenda sanctorum. uide ergo secundum hec uerba tua, ne potius debeas, maxime de hac re, in qua precipue fides nostra consistit, solam sanctorum auctoritatem sequi, nec eius intelligentie a me querere rationem. Neque enim cum cepero te in tanti huius secreti intelligentiam utcumque introducere , aliud disserendo facturus sum, quam rationem ut potero redditurus: quam si a me, uel a quolibet doctore non irrationabiliter flagitas, ut quod credis intelligas, corrige definitionem tuam, non ut fidem respuas, sed ut ea que fidei firmitate iam tenes, etiam rationis luce conspicias.

3. Absit namque ut hoc in nobis Deus oderit, in quo nos reliquis animantibus excellentiores creauit. Absit, inquam, ut ideo credamus, ne [2 1Kb] rationem accipiamus siue queramus; cum etiam credere non possemus, nisi rationales animas haberemus. Ut ergo in quibusdam rebus ad doctrinam salutarem pertinentibus, quas ratione nondum percipere ualemus, sed aliquando ualebimus, fides precedat rationem, qua cor mundetur, ut magne rationis capiat et perferat lucem, hoc utique rationis est. Et ideo rationabiliter dictum est per prophetam: Nisi credideritis, non intelligetis . Ubi procul dubio discreuit hec duo, deditque consilium quo prius credamus, ut id quod credimus intelligere ualeamus. Proinde ut fides precedat rationem, rationabiliter uisum est. Nam si hoc preceptum rationabile non est, ergo irrationabile est: absit. Si igitur rationabile est ut ad magna quedam, que capi nondum possunt, fides precedat rationem, procul dubio quantulacumque ratio que hoc persuadet, etiam ipsa antecedit fidem.

4. Propterea monet apostolus Petrus, paratos nos  esse debere ad responsionem omni poscenti nos rationem de fide et spe nostra : quoniam si a me infidelis rationem poscit fidei et spei mee, et uideo quod antequam credat capere non potest, hanc ipsam ei reddo rationem in qua, si fieri potest, uideat quam prepostere ante fidem poscat rationem earum rerum quas capere non potest. Si autem iam fidelis rationem poscat, ut quod credit intelligat, capacitas eius intuenda est, ut secundum eam ratione reddita [1 1Kb] , sumat fidei sue quantam potest intelligentiam; maiorem, si plus capit; minorem, si minus: dum tamen quousque ad plenitudinem cognitionis perfectionemque perueniat, ab itinere fidei non recedat. Hinc est quod dicit Apostolus: Et tamen si quid aliter sapitis, id quoque uobis Deus reuelabit; uerumtamen in quod peruenimus, in eo ambulemus . Iam ergo si fideles sumus, ad fidei uiam peruenimus, quam si non dimiserimus, non solum ad tantam intelligentiam rerum incorporearum et incommutabilium, quanta in hac uita capi non ab omnibus potest, uerum etiam ad summitatem contemplationis, quam dicit Apostolus, facie ad faciem , sine dubitatione perueniemus. Nam quidam etiam minimi [2 1Kb] , et tamen in uia fidei perseuerantissime gradientes, ad illam beatissimam contemplationem perueniunt: quidam uero quid sit natura inuisibilis, incommutabilis, incorporea, utcumque iam scientes, et uiam que ducit ad tante beatitudinis mansionem, quoniam stulta illis uidetur, quod est Christus crucifixus, tenere recusantes, ad quietis ipsius penetrale, cuius iam luce mens eorum uelut in longinqua radiante perstringitur, peruenire non possunt.

5. Sunt autem quedam, que cum audierimus, non eis accommodamus fidem, et ratione nobis reddita uera esse cognoscimus, que credere non ualemus. Et uniuersa Dei miracula ideo ab infidelibus non creduntur, quia eorum ratio non uidetur. Et reuera sunt de quibus ratio reddi non potest, non tamen non est: quid enim est in rerum natura, quod irrationabiliter fecerit Deus? Sed quorumdam mirabilium operum eius, etiam expedit tantisper occultam esse rationem, ne apud animos fastidio languidos, eiusdem rationis cognitione uilescant. Sunt enim, et [3 1Kb] multi sunt qui plus tenentur admiratione rerum quam cognitione causarum, ubi miracula mira esse desistunt, et opus est eos ad inuisibilium fidem uisibilibus miraculis excitari, ut caritate purgati, eo perueniant ubi familiaritate ueritatis mirari desistant. Nam et in theetris homines funambulum mirantur, musicis delectantur: in illo stupet difficultas; in his retinet pascitque iucunditas.

6. Hec dixerim, ut fidem tuam ad amorem intelligentie cohorter, ad quam ratio uera perducit, et cui fides animum preparat. Nam illa que persuasit, in  ea Trinitate que est Deus, Filium Patri non esse ceternum, uel alterius esse substantie, atque aliqua parte dissimilem, et eo modo inferiorem Spiritum sanctum; itemque illa que persuasit, Patrem et Filium unius eiusdemque, Spiritum uero sanctum alterius esse substantie, non ideo quia ratio est, sed quia falsa ratio est, cauenda et detestanda dicenda est. Nam si ratio uera esset, non utique errasset. Quapropter sicut non ideo debes omnem uitare sermonem, quia est et sermo falsus; ita non debes omnem uitare rationem, quia est et falsa ratio. Hoc et de sapientia dixerim. Neque enim propterea sapientia uitanda est, quia est et falsa sapientia, cui stultitia est Christus crucifixus, qui est Dei uirtus, et Dei Sapientia: et ideo per hanc stultitiam predicationis placuit Deo saluos facere credentes, quoniam quod stultum est Dei, sapientius est hominibus. Hoc quibusdam philosophorum et oratorum, non ueram uiam, sed ueri similem sectantibus, et in ea seipsos aliosque fallentibus, persuaderi non potuit; quibusdam uero eorum potuit. Et quibus potuit, neque scandalum est Christus crucifixus, neque stultitia; in iis enim sunt, quibus uocatis Iudeis et Grecis, Dei uirtus est et Dei Sapientia. In qua uia, id est in cuius Christi crucifixi fide, qui eius rectitudinem per Dei gratiam comprehendere potuerunt, etsi philosophi appellati sunt, siue oratores, profecto humili pietate confessi sunt, sibi longe excellentius in ea fuisse preuios piscatores, non solum credendi firmissimo robore, uerum etiam intelligendi certissima ueritate [1 1Kb] . Cum enim didicissent, ad hoc electa stulta esse mundi et infirma, ut fortia et sapientia confunderentur , seque cognouissent fallaciter sapere, et imbecilliter preualere; confusi salubriter, facti sunt stulti et infirmi, ut per stultum et infirmum Dei, quod sapientius et fortius est hominibus, inter electa stulta et infirma fierent ueraciter sapientes et efficaciter fortes.



CAPUT II.

7. Cui autem nisi uerissime rationi fidelis pietas erubescit, ut quamdam idololatriam, quam in corde nostro ex consuetudine uisibilium constituere conatur humane cogitationis infirmitas, non dubitemus euertere; nec audeamus credere ita esse Trinitatem, quam inuisibilem et incorpoream atque incommutabilem colimus, quasi tres quasdam uiuentes moles, licet maximas et pulcherrimas, suorum tamen spatiis propriis terminatas, et sibimet in suis locis contigua propinquitate coherentes, siue una earum sit in medio constituta, ut duas dirimat sibi ex lateribus singulis iunctas, siue in modum trigoni duas ceteras unaqueque contingat, ut nulla ab aliqua separetur; earumque trium tantarum ac talium personarum, licet in grandi ualde, molibus tamen a summo et imo et circumquaque terminatarum, unam esse diuinitatem aliquam quartam, nec talem qualis est aliqua [2 1Kb] ex illis, sed communem omnibus tanquam numen [3 1Kb] omnium,  et in omnibus et in singulis totum, per quam unam diuinitatem dicatur eadem Trinitas unus Deus; eiusque tres personas nusquam esse nisi in celis, illam uero diuinitatem nusquam non esse, sed ubique presentem: ac per hoc recte quidem dici, Deum et in celo esse et in terra, propter illam diuinitatem que ubique sit [1 1Kb] tribusque communis; non autem recte dici, Patrem esse in terra uel Filium uel Spiritum sanctum, cum huic Trinitati sedes non nisi in celo sit. Istam  cogitationis carnalis compositionem uanumque figmentum ubi uera ratio labefactare incipit, continuo illo intus adiuuante atque illuminante, qui cum talibus idolis in corde nostro [2 1Kb] habitare non uult, ita ista confingere atque a fide nostra quodammodo excutere festinamus, ut ne puluerem quidem ullum talium phantasmatum illic remanere patiamur.

8. Quamobrem nisi rationem disputationis, qua forinsecus admoniti, ipsa intrinsecus ueritate lucente, hec falsa esse perspicimus, fides in corde nostro antecessisset, que nos indueret pietate, nonne incassum que uera sunt audiremus? Ac per hoc quoniam id quod ad eam pertinebat fides egit, ideo subsequens ratio aliquid eorum que inquirebat inuenit. False itaque rationi, non solum ratio uera, qua id quod credimus intelligimus, uerum etiam fides ipsa rerum nondum intellectarum sine dubio preferenda est. Melius est enim quamuis nondum uisum, credere quod uerum est, quam putare te uerum uidere quod falsum est. Habet namque fides oculos suos, quibus quodammodo uidet uerum esse quod nondum uidet, et quibus certissime uidet, nondum se uidere quod credit. Porro autem qui uera ratione iam quod tantummodo credebat intelligit, profecto preponendus est ei qui cupit adhuc intelligere quod credit; si autem nec cupit, et ea que intelligenda sunt, credenda tantummodo existimat, cui rei fides prosit ignorat: nam pia fides sine spe et sine caritate esse non uult. Sic igitur homo fidelis debet credere quod nondum uidet, ut uisionem et speret et amet.

9. Et uisibilium quidem rerum preteritarum, que temporaliter transierunt, sola fides est, quoniam non adhuc uidenda sperantur, sed facta et transacta creduntur; sicut est illud, quod Christus semel pro peccatis nostris mortuus est et resurrexit, nec iam moritur, et mors ei ultra non dominabitur . Ea uero que nondum sunt, sed futura sunt, sicut nostrorum spiritualium corporum resurrectio, ita creduntur ut etiam uidenda sperentur; sed ostendi modo nullo possunt modo. Que uero ita sunt ut neque pretereant, neque futura sint, sed eterna permaneant, partim sunt inuisibilia, sicut iustitia, sicut sapientia; partim uisibilia, sicut Christi immortale iam corpus: sed inuisibilia intellecta conspiciuntur, ac per hoc et ipsa modo quodam sibi congruo uidentur; et cum uidentur, multo certiora sunt quam ea que corporis  sensus attingit, sed ideo dicuntur inuisibilia, quia oculis istis mortalibus uideri omnino non possunt. At illa que uisibilia sunt permanentia, possunt, si ostendantur, etiam his mortalibus oculis conspici; sicut se Discipulis post resurrectionem Dominus ostendit , sicut etiam post ascensionem apostolo Paulo , et Stephano diacono .

10. Proinde ista uisibilia permanentia ita credimus, ut etiamsi non demonstrentur, speremus ea nos quandoque uisuros; nec ea conemur ratione uel intellectu comprehendere, nisi ut ea, quia uisibilia sunt, ab inuisibilibus distinctius cogitemus: et cum cogitatione qualia sint imaginamur, satis utique nouimus ea nobis nota non esse. Nam et Antiochiam cogito incognitam, sed non sicut Carthaginem cognitam. Illam quippe uisionem cogitatio mea fingit, hanc recolit; nequaquam tamen dubito, siue quod de illa testibus multis, siue quod de ista meis aspectibus credidi. Iustitiam uero et sapientiam et quidquid eiusmodi est, non aliter imaginamur, aliter contuemur; sed hec inuisibilia simplici mentis atque rationis intentione intellecta conspicimus, sine ullis formis et molibus corporalibus, sine ullis lineamentis figurisque membrorum, sine ullis localibus siue finitis [1 1Kb] siue spatiis infinitis. Ipsumque lumen, quo cuncta ista discernimus, in quo nobis satis apparet quid credamus incognitum, quid cognitum teneamus, quam formam corporis recordemur, quam cogitatione fingamus, quid corporis sensus attingat, quid imaginetur animus simile corpori, quid certum et omnium corporum dissimillimum intelligentia contempletur: hoc ergo lumen ubi hec cuncta diiudicantur, non utique, sicut huius solis et cuiusque corporei luminis fulgor, per localia spatia circumquaque diffunditur, mentemque nostram quasi uisibili candore illustrat, sed inuisibiliter et ineffabiliter, et tamen intelligibiliter lucet, tamque nobis certum est, quam nobis efficit certa que secundum ipsum cuncta conspicimus.

11. Cum igitur tria sint rerum genera que uidentur; unum corporalium, sicut hoc celum et hec terra, et quidquid in eis corporeus sensus cernit et tangit; alterum simile corporalibus, sicut sunt ea que spiritu cogitata imaginamur, siue recordata uel oblita [2 1Kb] quasi corpora contuemur, unde sunt etiam uisiones que uel in somnis, uel in aliquo mentis excessu, his quasi localibus quantitatibus ingeruntur; tertium ab utroque discretum, quod neque sit corpus, neque ullam habeat similitudinem corporis, sicut est sapientia, que mente intellecta conspicitur, et in cuius luce de his omnibus ueraciter iudicatur: in quo istorum genere credendum est esse istam quam nosse uolumus, Trinitatem? Profecto aut in aliquo, aut in nullo. Si in aliquo, eo utique quod est aliis duobus prestantius, sicut est sapientia; quod si donum eius in nobis est, et [3 1Kb] minus est quam illa summa et incommutabilis,  que Dei Sapientia dicitur, puto quod non debemus dono suo inferius cogitare donantem: si autem aliquis splendor eius in nobis est, que nostra sapientia dicitur, quantumcumque eius per speculum et in enigmate capere possumus, oportet eam et ab omnibus corporibus, et ab omnibus corporum similitudinibus secernamus.

12. Si autem in nullo istorum genere putanda est ista Trinitas, et sic est inuisibilis, ut nec mente uideatur; multo minus de illa huiusmodi opinionem habere debemus, ut eam rebus corporalibus uel corporalium rerum imaginibus similem esse credamus. Non enim corpora pulchritudine molis aut magnitudine superat, sed dissimilitudine ac disparilitate nature: et si discreta est a comparatione bonorum animi nostri, qualia sunt sapientia, iustitia, caritas, castitas, et cetera talia, que profecto mole corporis non pendimus, nec eorum quasi corporeas formas cogitatione figuramus, sed ea quando recte intelligimus, sine aliqua corpulentia uel similitudine corpulentie in luce mentis aspicimus; quanto est ab omnium qualitatum et quantitatum corporalium comparatione discretior? Non eam tamen a nostro intellectu omnino abhorrere Apostolus testis est, ubi ait: Inuisibilia enim a constitutione mundi, per ea que facta sunt intellecta conspiciuntur; sempiterna quoque eius uirtus ac diuinitas . Ac per hoc cum eadem Trinitas fecerit et corpus et animam, sine dubitatione est utroque prestantior. Anima itaque considerata, maxime humana et rationalis atque intellectualis, que ad eius imaginem facta est, si cogitationes nostras et intelligentias non euicerit, sed eius quod habet precipuum, id est ipsam mentem atque intelligentiam mente atque intelligentia potuerimus apprehendere, non erit fortassis absurdum, ut eam ad suum quoque Creatorem intelligendum, ipso adiuuante meditemur attollere. Si autem in seipsa deficit, sibique succumbit, pia fide contenta sit quamdiu peregrinatur a Domino, donec fiat in homine quod promissum est, faciente illo qui potens est, sicut ait Apostolus, facere supra quam petimus aut intelligimus   .



CAPUT III.

13. Que cum ita sint, interim uolo ut legas ea que ad istam questionem pertinentia iam multa conscripsimus; illa etiam que in manibus habemus, et propter magnitudinem tam difficilis questionis, nondum possumus explicare. Nunc uero tene inconcussa fide, Patrem et Filium et Spiritum sanctum esse Trinitatem, et tamen unum Deum; non quod sit eorum communis quasi quarta diuinitas, sed quod sit ipsa ineffabiliter [1 1Kb] inseparabilis Trinitas, Patremque solum genuisse Filium, Filiumque solum a Patre genitum, Spiritum uero sanctum et Patris et Filii esse Spiritum. Et quidquid tibi, cum ista cogitas, corporee similitudinis occurrerit, abige [2 1Kb] , abnue,  nega, respue, abiice, fuge. Non enim parua est inchoatio cognitionis Dei, si antequam possimus nosse quid sit, incipiamus iam nosse quid non sit. Intellectum uero ualde ama; quia et ipse Scripture sancte, que magnarum rerum ante intelligentiam suadent fidem, nisi eas recte intelligas, utiles tibi esse non possunt. Omnes enim heretici, qui eas in auctoritate recipiunt, ipsas sibi uidentur sectari, cum suos potius sectentur errores; ac per hoc non quod eas contemnant, sed quod eas non intelligant, heretici sunt.

14. Tu autem, carissime, ora fortiter et fideliter ut det tibi Dominus intellectum, ac sic ea que forinsecus adhibet diligentia preceptoris siue doctoris, possint esse fructuosa; quoniam neque qui plantat est aliquid, neque qui rigat, sed qui incrementum dat Deus : cui dicimus, Pater noster qui es in celis ; non quia ibi est, et hic non est, qui presentia incorporea ubique est totus, sed quia in eis habitare dicitur, quorum pietati adest, et hi maxime in celis sunt, ubi etiam nostra conuersatio est, si nos os nostrum ueraciter sursum cor habere respondeat. Nam etsi carnaliter acceperimus quod scriptum est, Celum mihi sedes est, terra autem scabellum pedum meorum ; et ibi et hic cum esse credere debemus: quamuis non totum ibi, quia hic essent pedes; nec totum hic, quia ibi essent superiores corporis partes. Quam cogitationem carnalem, rursum illud nobis excutere, quod de illo scriptum est, potest: Qui celum mensus est palmo, et terram pugillo . Quis enim sedeat in spatio palmi sui, aut in tanto loco pedes ponat, quantum eius pugnus apprehendit? Nisi forte in tantum caro uana progreditur, ut ei parum sit humana membra substantie Dei tribuere, si ea non etiam monstruosa confingat, ubi palmus lumbis, et pugillus ambabus palmis coniunctis sit latior. Sed hec dicuntur, ut cum sibi non conueniunt que carnaliter audimus, eis ipsis admoniti, ineffabiliter spiritualia cogitemus.

15. Unde etiamsi corpus Domini, quod de sepulcro excitatum leuauit in celum, nonnisi specie humana membrisque cogitamus, non tamen ita putandum est sedere ad dexteram Patris, ut ei Pater ad sinistram sedere uideatur. In illa quippe beatitudine, que omnem superat humanum intellectum, sola dextera est, et eadem dextera, eiusdem beatitudinis nomen est. Proinde nec illud quod post resurrectionem suam dixit Marie, Noli me tangere, nondum enim ascendi ad Patrem meum , tam absurde accipiendum est, ut existimemus eum, cum ascendisset, uoluisse a feminis tangi, qui se tangendum uiris antequam ascenderet prebuit. Sed Marie profecto, in qua figurata Ecclesia est, quando illud dixit, intelligi uoluit tunc ascendisse ad Patrem, cum illum Patri cognouit equalem; et tali fide illum salubriter tetigit, ne si hoc solum eum esse crederet quod in carne apparuerat, non bene tangeret. Sic eum Photinus hereticus tetigit, qui hominem tantummodo credidit.

16. Et si forte aliud in his uerbis Domini aptius meliusque intelligi potest, opinio tamen qua putatur substantia Patris esse in celo, secundum quod Pater  una in Trinitate persona est, diuinitas uero non in celo tantum, sed ubique est: quasi aliud sit Pater, aliud diuinitas eius que illi communis est cum Filio et cum Spiritu sancto; ut ipsa Trinitas, tanquam locis corporalibus et tanquam corporea sit, diuinitas uero una trium personarum ubique sit presens, et ipsa sola tanquam incorporea ubique sit tota: sine dubitatione respuenda. Si enim qualitas eorum esset , tamen si eorum qualitas esse posset, utique amplius alicubi quam in sua substantia esse [1 1Kb] non posset: si autem substantia est, et alia est quam sunt ipsi, alia substantia est; quod nichilominus falsissime creditur.

17. Sed si forte minus intelligis inter substantiam et qualitatem quid intersit; hoc certe facilius aduertis, quod et diuinitas Trinitatis  aut substantia est, aut non est substantia. Si substantia est, et alia est quam Pater, aut Filius, aut Spiritus sanctus, aut eadem simul Trinitas: procul dubio alia substantia est: hoc autem ueritas refellit et respuit. Si autem non est substantia ista diuinitas, et ipsa est Deus, quia ipsa est ubique tota, non illa Trinitas; ergo Deus non est substantia: quis hoc catholicus dixerit? Item si non est substantia ista diuinitas, et secundum hanc est Trinitas unus Deus, quod hec una est in tribus; non debuit dici Pater et Filius et Spiritus sanctus unius substantie, sed unius diuinitatis que non est substantia. Agnoscis autem in fide catholica quoniam hoc est uerum, hoc est confirmatum quod Pater et Filius et Spiritus sanctus, ideo cum sit Trinitas, unus est Deus; quia inseparabiliter sunt unius eiusdemque substantie, uel , essentie. Nam nonnulli nostri et maxime Greci, Trinitatem que Deus est, magis essentiam  , quam unam substantiam esse dixerunt; aliquid inter hec duo nomina interesse arbitrantes, uel intelligentes: unde nunc disputare non est opus; quod etsi diuinitatem istam, que aliud existimatur esse quam ipsa Trinitas, non substantiam sed essentiam dixerimus, eadem falsitas consequetur. Si enim alia est quam ipsa Trinitas, altera erit essentia: quod absit ut catholicus sentiat. Restat itaque ut ita credamus unius esse substantie Trinitatem, ut ipsa essentia non aliud sit quam ipsa Trinitas. Ad quam uidendam quantumlibet in hac uita proficiamus, per speculum erit et in enigmate quod uidebimus. Cum uero, quod in resurrectione promittitur, spirituale corpus habere ceperimus, siue illam mente, siue mirabili [2 1Kb] modo, quoniam ineffabilis est spiritualis corporis gratia, etiam corpore uideamus; non tamen per locorum interualla, nec in parte minorem, in parte maiorem, quoniam non est corpus, et ubique  tota est, pro nostra capacitate uidebimus.



CAPUT Iu.

18. Quod uero posuisti in epistola tua, uideri tibi, uel potius quod uidebatur tibi, nichil uiuum secundum substantiam inesse iustitie, ideoque te non posse adhuc Deum, id est uiuentem naturam, iustitie similem cogitare: quia iustitia, sicut dicis, non in se, sed in nobis uiuit; imo nos potius secundum illam uiuimus, ipsa uero per se iustitia nequaquam uiuit: ad hoc ut tibi ipse respondeas, illud intuere, utrum recte dici possit uitam ipsam non uiuere, qua fit ut uiuat quidquid non falso dicimus uiuere. Puto enim absurdum tibi uideri, ut per uitam uiuatur, et uita non uiuat. Porro si uita ipsa precipue uiuit, qua uiuit omne quod uiuit, recole, obsecro, quas dicat Scriptura diuina animas mortuas; profecto inuenies iniustas, impias, infideles. Nam licet per illas uiuant corpora impiorum, de quibus dictum est quod mortui sepeliant mortuos suos , et ibi intelligantur etiam inique anime non esse sine aliqua uita; neque enim aliter ex eis possent corpora uiuere, nisi qualicumque uita, qua omnino anime carere non possunt, unde immortales merito uocantur: non tamen ob aliud amissa iustitia dicuntur mortue, nisi quia et animarum, licet immortaliter qualicumque uita uiuentium, uerior et maior uita iustitia est, tanquam uita uitarum, que cum sint in corporibus, etiam ipsa corpora uiua sunt, que per seipsa uiuere nequeunt. Quapropter si anime non possunt, nisi etiam in seipsis utcumque uiuere, quia ex eis uiuunt et corpora, a quibus deserta moriuntur; quanto magis uera iustitia etiam in seipsa uiuere intelligenda est, ex qua sic uiuunt anime, ut hac amissa mortue nuncupentur, quamuis quantulacumque uita non desinant uiuere!

19. Ea porro iustitia que uiuit in seipsa, procul dubio Deus est, atque incommutabiliter uiuit. Sicut autem hec cum sit in seipsa uita, etiam nobis fit uita, cum eius efficimur utcumque participes: ita cum in seipsa sit iustitia, etiam nobis fit iustitia, cum ei coherendo iuste [1 1Kb] uiuimus; et tanto magis minusue iusti sumus, quanto magis illi minusue coheremus. Unde scriptum est de unigenito Filio Dei, cum sit utique Patris Sapientia atque Iustitia, et semper in seipsa sit, quod factus sit nobis a Deo sapientia et iustitia, et sanctificatio et redemptio; ut quemadmodum scriptum est: Qui gloriatur, in Domino glorietur . Quod quidem et ipse uidisti, addendo atque dicendo: Nisi forte non hec humane equitatis, sed illa que Deus est, sola esse asseratur iustitia. Est plane ille summus Deus uera iustitia, uel ille uerus Deus summa iustitia; quam profecto esurire et sitire, ea nostra est in hac peregrinatione iustitia, et qua postea saturari, ea nostra est in eternitate plena iustitia. Non ergo Deum nostre iustitie similem cogitemus, sed cogitemus nos potius tanto similiores Deo, quanto esse poterimus eius participatione iustiores.

20. Si ergo cauendum est ne iustitie nostre similem putemus Deum, quoniam lumen quod illuminat, incomparabiliter excellentius est illo quod illuminatur;  quanto magis caueri oportet, ne aliquid inferius et quodammodo decoloratius eum esse credamus, quam est nostra iustitia! Quid est autem aliud iustitia, cum in nobis est, uel quelibet uirtus qua recte sapienterque uiuitur, quam interioris hominis pulchritudo? Et certe secundum hanc pulchritudinem magis quam secundum corpus, facti sumus ad imaginem Dei: unde nobis dicitur, Nolite conformari huic seculo, sed reformamini in nouitate mentis uestre, ad probandum uos que sit uoluntas Dei, quod bonum et beneplacitum et perfectum . Si ergo non in mole neque in distantibus per loca sua partibus, sicut corpora siue cernuntur siue cogitantur, sed in uirtute intelligibili, qualis est iustitia, mentem dicimus, seu nouimus, seu uolumus pulchram, et secundum hanc pulchritudinem reformamur ad imaginem Dei: profecto ipsius Dei qui nos formauit et reformat ad imaginem suam, non in aliqua mole corporea suspicanda est pulchritudo; eoque iustorum mentibus credendus est incomparabiliter pulchrior, quo est incomparabiliter iustior  . Hec Dilectionem tuam, quantum ad usitatum epistolarum modum attinet, prolixius forsitan quam exspectabas; quantum autem ad tam magne rei questionem, breuiter admonuisse suffecerit: non ut satis sit eruditioni tue, sed ut aliis quoque lectis uel auditis diligenter instructus, ipse uberius tua secus dicta redarguas; quod est utique tanto melius, quanto fit humilius et fidelius.





EPISTOLA CXXI [* 1Kb]  . Paulinus Nolensis episcopus Augustino proponit questiones aliquot, primum de Psalmis, tum de Apostolo, et ad extremum de Euangelio.



CAP. PRIMUM.

1. De paucis que nunc iam ad nauem currente litterarum perlatore, et mihi in ipsius festinatione properanti in mentem uenerunt, ne sine corollario mihi rescribas, aliqua proponam: que si forte lucida sunt, etmihi uidentur obscura, nemo prudentum filiorum, qui forte de nostris in hora lectiuncule huius circa te steterint, de insipientia mea rideat, sed potius beneuolentia fraterne caritatis faueat instruendo, ut efficiar uidentium particeps et ex doctrina tua illuminatis mentibus considerantium mirabilia de lege Domini.

2. Dic ergo mihi, benedicte doctor Isrel, quid sit quod dicitur in psalmo decimoquinto: »Sanctis qui in terra sunt eius, mirificauit omnes uoluntates suas inter illos. Multiplicate sunt enim infirmitates eorum; postea accelerauerunt.« Quos ait sanctos, qui in terra sunt sancti? Num illos Iudeos, qui filii carnis Abrahe, et non filii repromissionis excluduntur a semine quod in Isaac uocatum est , ideo sanctos in terra, quia sancti genere carnali, uita autem sensuque terreni sunt, qui terrena sapiunt, et carnali obseruantia in uetustate littere consenescunt; non renascentes in nouam creaturam, quia non receperunt eum, per quem uetera transierunt,  et facta sunt noua? Sic enim forte eos in hoc psalmo sanctos appellat, quomodo et in Euangelio iustos, ubi dicit, »Non ueni uocare iustos, sed peccatores« ; id est illos iustos, qui in sanctitate generis et littera Legis gloriantur: quibus dicitur, »Nolite gloriari in patre Abraham; quia potens est Deus de lapidibus istis excitare filios Abrahe« . Quorum forma in illo Phariseo proponitur, qui iustitias suas tanquam nescienti Domino recolens, predicabat in templo; non orans ut exaudiretur, sed exigens quasi debitum meriti pro operibus bonis quidem, sed ingratis Deo, quia quod iustitia edificauerat, superbia destruebat: nec idipsum silentio, sed uoce clamabat, ut appareret eum non diuinis auribus loqui, qui et ab hominibus uellet audiri; atque ideo non placuit Deo, quia placebat sibi: »Quoniam dissipauit Dominus ossa hominum sibi placentium. Confusi sunt,« inquit, »quia spreuit illos« , qui cor humile et contribulatum non spernit.

3. Denique et in ipsa Euangelii parabola, qua Pharisei et Publicani persona confertur, euidenter ostendit ipse Dominus quid in homine suscipiat, quid repellat , sicut scriptum est quia »Deus superbis resistit, humilibus autem dat gratiam .« Ideo protestatur magis iustificatum abiisse e templo Publicanum de confessione peccatorum suorum, quam Phariseum de imputatione iustitiarum suarum. Merito autem ille laudator sui, repudiatus abscessit a facie Dei, qui cum ipso nomine peritiam Legis preferret, oblitus fuerat in propheta dicentem Dominum: »Super quem habitabo, nisi super humilem, et quietum, et trementem sermones meos« ? Ille autem in corde contrito sui accusator accipitur, et obtinet ueniam de confessis peccatis propter gratiam humilitatis, sancto illo Phariseo , reportante sarcinam peccatorum de iactantia sanctitatis. Ipsius nimirum sunt forma Iudei illi, de quibus Apostolus ait quod suum iustitiam statuere cupientes, que ex Lege est, iustitie Dei non sunt subiecti , que est ex fide, que reputata est patri nostro Abraham ad iustitiam, non ex operibus , quia secundum omnipotentiam Dei credidit Deo: apud quem ille uere iustus est qui ex fide uiuit; nec sanctus in terra est, sed in celo, quia non carne, sed spiritu ambulat; cuius conuersatio in celis est; non gloriantis in circumcisione carnis, sed in circumcisione cordis, que non littera, sed spiritu [1 1Kb] agitur inuisibiliter; unde laus eius non ex hominibus est, sed ex Deo.

4. Deinde quod iungit in eodem uersiculo, »Miras fecit uoluntates suas inter illos,« credo ex eo dicit, quod ipsis primum lucernam Legis accendit, et precepta uiuendi dedit. »Notas,« enim, inquit, »fecit uias suas Moysi, et filiis Isrel uoluntates suas« . Deinde ipsum pietatis sue sacramentum in ipsis operatus est, natus in carne ex uirgine Deus in gente ipsorum, et de carne ipsorum factus ex semine Dauid homo: deinde uirtutes sanitatum, quas in ipsis et coram ipsis perfecit. Qui per hec non modo creditus non est, sed et blasphematus  est ab eis, cum dicerent, »Hic homo si a Deo esset, non curaret sabbatis« ; et, »Non eiicit demonia nisi in Beelzebub principe demoniorum« . Propter hanc mentem obdurata impietate cecatam, multiplicate sunt infirmitates et tenebre eorum.

5. Sed quid est quod ait, »Postea accelerauerunt?« Utrum in penitentiam, sicut illi in Actibus Apostolorum, qui beati Petri predicatione compuncti, crediderunt in eum quem crucifixerant, et festinantes tanto expiari peccato, ad donum gratie cucurrerunt ? an uero quia uirtutes anime ex fide et caritate Dei roborantur, illis impiis utroque uacuis multiplicate sunt infirmitates anime ex impietate scelerum mortiferis languoribus occupate? Christus etenim lumen et uita credentium est, et sanitas sub pennis eius: unde non mirum si et tenebre et infirmitates eorum multiplicate sunt in interitum, qui uitam et lucem non receperunt, neque sub pennis eius manere uoluerunt; quos, ut ipse flens in Euangelio suo protestatur, sepe uoluit congregare sub alas suas, sicut gallina congregat pullos suos, et noluerunt . Multiplicatis ergo infirmitatibus quo accelerauerunt? Forte in crucem Domini conclamandam, et inuito Pilato nefariis uocibus extorquendam, ut adimplerent mensuram patrum suorum, ut isti Dominum Prophetarum occiderent, quorum patres ipsos Prophetas interfecerunt, a quibus hic mundi Saluator esse uenturus nuntiabatur. »Postea accelerauerunt: ueloces enim pedes eorum ad effundendum sanguinem. Contritio et infelicitas in uiis eorum, et uiam pacis non cognouerunt« , id est Christum qui dicit, »Ego sum uia« .

6. In consequenti psalmo illud mihi exponi desidero, quid dicat, »De absconditis tuis adimpletus est uenter eorum. Saturati sunt porcina,« uel sicut in quibusdam psalteriis scriptum audio, »saturati sunt filiis  , et reliquerunt que superfuerunt paruulis suis.«

7. Rursus in alio psalmo admirari soleo, Filium ad Patrem loqui intelligens, in psalmo quinquagesimo octauo, ubi de Iudeis inimicis, de quibus supra dixerat, »Ecce ipsi loquentur in ore suo, et gladius in labiis eorum,« paulo infra dicit, »Ne occideris eos, nequando obliuiscantur Legis tue. Disperge illos in uirtute tua, et destrue eos, Domine.« Quod in his usque in hodiernum diem uidemus impleri: destructi sunt enim a ueteri sua gloria, sine templo et sine sacrificiis, ac sine Prophetis in omnium gentium dispersione uiuentes. Sed quid miramur quod iam per Prophetam pro eis non occidendis rogabat, pro quibus et sub ipso tempore passionis iam ad crucem eum ducentibus precabatur, dicens: »Pater, dimitte eis; non enim sciunt quid faciunt« ? uerum quod adiecit, »Ne unquam obliuiscantur Legis tue,« tanquam propter hoc necessaria esset etiam sine fide Euangelii uita eorum, obscurum mihi fateor. Quid enim his ad salutem, que sola fide queritur, prodest in Legis memoria et meditatione uersari; nisi forte propter honorem Legis ipsius, uel generis Abraham, ut  etiam in parte terrena carnalis seminis eius, que uidetur secundum arenam maris computari, Legis antique littera perseueret, ne forte aliqui legendo Legem illuminentur ad fidem Christi, qui et Legis et Prophetarum finis est, et in omnibus eorum libris prefiguratus ac prophetatus elucet? aut quia ex ipsis impiis eorum generatio uentura est electorum, qui de singulis tribubus electi, in duodenis millibus designantur ; quibus ipsa reuelatio beati Ioannis ex uoce Angeli prenuntiantis hoc testimonium perhibet, quia comitatui regis eterni familiarius adherebunt penitus immaculati, et humane coniunctionis expertes? de quibus specialiter ait: »Sequuntur Agnum quocumque ierit, quia cum mulieribus se non coinquinauerunt; uirgines enim sunt« .

8. In sexagesimo septimo preter alia illud mihi obscurissimum est quod ait, »uerumtamen Deus conquussauit capita inimicorum suorum, uerticem capilli perambulantium in delictis suis;« quid sit uerticem capilli perambulare in delictis. Non enim dixit, uerticem capitis, sed, »uerticem capilli,« qui sine sensu est. An repletum peccatis hominem uult ostendere? Scriptum est: »Omne cor in dolore, a pedibus usque ad caput« . Et paulo infra quod ait, »Lingua canum tuorum ex inimicis ab ipso.« A quo ipso? et numquid canes Dei dici possunt Gentiles, quos ipse in Euangelio canes nominat ? aut ne forte ipsos canes Dei dicat, quales estimari possunt, si qui in nomine christiano gentiliter uiuant; quorum pars cum infidelibus ponitur, quia Deum quem uerbis colunt, factis negant?



CAP. II.

9. Hec interim de Psalmis, nunc et de Apostolo quodcumque proponam. Dicit ad Ephesios, quod in alia Epistola  dixerat de gradibus uel ordinibus dispositionum Dei, operante Spiritu sancto diuisiones gratiarum: »Et quosdam quidem dedit apostolos, quosdam autem prophetas, alios uero Euangelistas, alios autem pastores et doctores ad consummationem sanctorum« , et reliqua. Hoc opto distinguas mihi in hac diuersitate nominum, que sit cuique nomini officiorum uel gratiarum proprietas? quid proprium sit Apostolorum, quid Prophetarum, quid Euangelistarum, quid Pastorum, quidue Doctorum. In omnibus enim his diuersis nominibus simile et prope unum doctrine officium uideo fuisse tractatum. Hos autem Prophetas quos post Apostolos posuit, non puto illos esse qui ordine temporum ante Apostolos fuerunt, sed illos quibus iam sub Apostolis per gratiam donabatur, aut interpretatio Scripturarum et inspectio mentium, aut predictio temporis secuturi; ut Agabus cernebat, qui et famem instantem predixit  et que beatus Paulus in Ierosolymis passurus esset, et uerbo denuntiauit, et signo zone eius ostendit . Inter Pastores specialiter et Doctores quid intersit dignoscere uolo, quia prepositis Ecclesie utrumque nomen adscribi solet.

10. Item quod ait ad Timotheum, »Obsecro igitur primum omnium fieri obsecrationes, orationes, postulationes, gratiarum actiones pro omnibus hominibus« , queso exponas mihi, quod discrimen sit  in hac diuersitate uerborum, cum omnia mihi que gerenda dixit, orationis officio conuenire uideantur.

11. Item quod ad Romanos ait, interrogo et rogo ut edisseras mihi; multum enim cecutire me fateor in hac Apostoli sententia de Iudeis quod ait, »Secundum Euangelium quidem inimici propter uos; secundum electionem autem karissimi propter patres« : quomodo iidem et inimici propter nos, qui credidimus ex Gentibus, tanquam non potuerint Gentes credere, nisi Iudei non credidissent; aut ipse unus omnium creator Deus, qui omnes homines saluos fieri uult, et ad agnitionem ueritatis uenire , capax non fuerit acquisitionis utriusque, nisi alterum pro altero possideret: deinde »karissimi propter patres?« Si »karissimi,« quomodo aut unde non credant, et inimici Deo esse persistant? »Nonne,« inquit, »qui oderant te, Deus, oderam illos, et super inimicos tuos tabescebam; perfecto odio oderam illos?« Certe hoc puto paterna uox loquitur ad Filium per prophetam in eodem psalmo, ubi supra de parte credentium dixerat: »Mihi autem nimis honorificati sunt amici tui, Deus; nimis confortatus est principatus eorum« . Quid autem illis prodest ad salutem, que nonnisi per fidem et gratiam Christi capitur, si propter fidem patrum karissimi Deo sint? cui bono diliguntur quos necesse est propter hoc damnari, quod propter suam infidelitatem a Prophetarum et patriarcharum parentum fide discrepantes, inimici sunt Euangelio Christi? Si ergo karissimi Deo, quomodo peribunt? et si non credunt, quomodo non peribunt? Si propter patres sine suo merito diliguntur, quomodo et propter patres non saluabuntur; sed etsi fuerint Ne, Daniel, et Iob in medio eorum, filios impios non saluabunt, soli salui erunt ?

12. Adhuc aliud obscurius mihi erue de profundo, et in uadum profer. In Epistola Colossensium omnino intelligere non possum quod ait, »Nemo uos seducat, uolens in humilitate et religione angelorum, que non uidit ambulans, frustra inflatus sensu carnis sue, et non tenens caput« ; de quibus angelis dicit: si de inimicis et malis, que illorum religio, aut que humilitas, et quis sit magister seductionis huius, qui per obtentum nescio cuius angelice religionis, quasi uisa et comperta doceat que non uidit? Sine dubio heretici, qui doctrinas demoniorum et sequuntur et promunt, conceptis ab eorum spiritu adinuentionibus, que non uiderunt phantasmata, quasi uisa fingentes, et pestiferis disputationibus in corda male credula seminantes , hi sunt qui non tenent caput, id est Christum fontem ueritatis, cuius doctrine quidquid aduersatur, insanum est. Et hi ceci duces cecorum , de quibus »dici puto: Me dereliquerunt fontem aque uiue, et foderunt sibi lacus contritos, qui non tenent aquam« .

13. Deinde in subsequenti capite adiecit: »Ne tetigeritis, neque gustaueritis, neque contrectaueritis, que sunt omnia in interitum ipso usu secundum precepta et doctrinas hominum, rationem quidem habentia sapientie in superstitione et hnmilitate, ad non parcendum corpori, non in honore aliquo ad saturitatem carnis« . Que sunt ista, quibus et rationem sapientie  inesse testatur magister ueritatis, et tamen ipsam ueritatem religionis inesse abnegat? Anne forte de talibus loquitur, de quibus ad Timotheum dicit: »Habentes autem speciem pietatis, uirtutem eius abnegantes« ? Rogo ergo specialiter hec capitula duo de Colossensium Epistola per singula mihi uerba dissoluas, quia laudabilibus exsecranda permiscuit. Quid est enim tam laudabile, quam ratio sapientie, et quid tam exsecrabile. quam superstitio erroris? Humilitas quoque et Deo placita, et maxime in uera religione laudabilis, cum ratione sapientie ipsis datur, de quorum doctrinis et actibus dicitur nobis, »Ne tetigeritis, neque gustaueritis, que sunt in interitum« , quia non sunt ex Deo: et omne quod non est ex fide, peccatum est . Deus autem dissipauit consilia sapientium , qui Deo stulti sunt per prudentiam carnis, que non potest legi Dei esse subiecta : scit enim cogitationes hominum, quoniam uane sunt . Qualem humilitatem, qualemque rationem sapientie superstitioni ex hominum doctrinis uenienti inesse dicat, requiro. Et quod ait, »Ad non parcendum corpori, non in honore alique ad saturitatem carnis« ; prorsus hec parum intelligo, quia in eadem sententia magna mihi uidetur esse discretio: arbitror enim eum de abstinentia qualibet ficta uel inutili, qualis solet ab hereticis affectari, hoc dicere, »ad non parcendum corpori;« quod autem adiecit, »non in honore aliquo,« quia sancti operis speciem, non in fide ueritatis exercentes, nullius glorie honore uel fructu agunt, quod in magna erroris peruersi reprehensione conficiunt, transfigurantes se in ministros iustitie. Sed quod adiecit, »ad saturitatem carnis,« contrarium mihi uidetur illi quod dicit, »ad non parcendum corpori:« uidetur enim mihi ille non parcere corpori, qui carnem ieiuniis domat, sicut Apostolus dicit, »Liuidum facio corpus meum, et in seruitutem redigo« ; a quo opere saturitas carnis aliena est: nisi forte et ipsam saturande carnis curam, que maxime obseruantiam religionis pretendentibus probrosa est, non parcere corpori dixit, secundum illud honestatis preceptum, quod alibi dicit, ut unusquisque suum uas honorifice possidere nouerit , ut hostiam uiuam, placentem Deo suum corpus exhibeat , non in saturitatem carnis, quia distensio corporis anime sobrietatem necat, et inimica est castitati.



CAP. III.

14. Restat ut aliquid et de euangelicis locis suggeram Beatitudini tue: non quidem quanta legenti per otium occurrere solent , sed uel pauca, que ad horam dictationis huius in mentem ueniunt, sciscitabor. De resurrectionis forma non grandem, sed plenam fidei instructione epistolam, qua secunde consultationi mee, dum Carthagini hiemares [1 1Kb] rescripseras, si habes relatam in schedis,  rogo ut mittas, aut certe retexas eam mihi; quod tibi facile est. Nam etsi scripta non exstat, quia forte breuis epistola, ut tumultuaria tibi inter libros tuos haberi spreta sit, renoua eam mihi eodem sensu promptam de thesauro cordis tui, et mitte ad me inter alia responsa que reddes mihi, ut spero, prestante mihi ac tibi commeatum dierum Christo, ut ea, quo labor tuus in me fructificet, accipiam, secundum hec capitula Scripturarum, de quibus te, qui uides quasi per [1 1Kb] Deum, interrogaui, ut audiam quid in te uel ex te mihi loquatur Deus.

15. Hoc autem rogo lucere mihi facias, quo modo uel qua ratione Dominus post resurrectionem uel mulieribus, que prime ad sepulcrum uenerunt, uel postea illis duobus in uia, deinde Discipulis suis, et non agnitus sit, et agnitus . In eodem enim corpore resurrexit, in quo et passus est. Et quomodo non eadem erat eiusdem corporis forma que fuerat? aut si eadem erat, quomodo non agnoscebatur ab his qui eam nouerant? Illud uero sacramenti esse credo, quod qui in uia ambulantibus non fuerat agnitus, in fractione panis reuelatus est. Idipsum tamen tuo sensu uolo tenere, non meo.

16. Et quod ad Mariam ait, »Noli me tangere, nondum enim ascendi ad Patrem« : si cominus stantem non sinebatur attingere, quomodo eum tangeret cum ascendisset ad Patrem, nisi forte fidei profectu et mentis ascensu, qua Deus homini fit longinquus aut proximus, et illa dubitauerit [2 1Kb] de Christo, quem hortulanum putauerat? Ideo fortassis audire meruit, »Noli me tangere.« Indigna enim iudicabatur ut tangeret manu Christum, quem necdum fide apprehenderat, nec intellexerat Deum, cum hortulanum putasset, de quo paulo ante ab Angelis audierat: »Quid queritis uiuentem cum mortuis« ? Noli« ergo »me tangere, quia« tibi »nondum ascendi ad Patrem,« qui adhuc tantum homo uideor; postea me tanges, cum ad agnoscendum me credendo conscenderis.

17. De illis etiam beatissimi Simeonis uerbis quid sentias, edissere mihi, ut sequar sensum tuum: quibus cum ad uidendum ex oraculo Dei Christum agente Spiritu uenisset in templum, et acceptum sinu benedixisset infantem Dominum, ait ad Mariam: »Ecce hic positus est in ruinam et resurrectionem multorum in Isrel, et in signum cui contradicetur; et tuam ipsius animam pertransibit gladius, ut reuelentur multorum cordium cogitationes« . Numquid de passione Marie, que nusquam scripta est, hoc prophetasse credendus est? an uero de materno eius affectu, quo postea in tempore passionis assistens cruci, qua hoc erat fixum quod ipsa pepererat, maternorum uiscerum dolore confixa est; et animam illius, illa que eius secundum carnem filium ipsa spectante confoderat, crucis rhomphea penetrabat? uideo enim et in Psalmis de Ioseph ita dictum esse, »Humiliauerunt in compedibus pedes eius; ferrum pertransiit animam eius », sicut in Euangelio dixit Simeon, »Et tuam ipsius animam  pertransibit gladius .« Non ait, Carnem, sed »animam«, in qua pietatis affectio continetur, et doloris aculeus quasi gladius operatur; cum aut aliqua carnis sue iniuria afficitur; ut Ioseph, qui non mortis, sed iniuriarium pertulit passiones, in seruum uenditus, et in reum uinculatus, et carceri datus: aut cum affectionis interne tristitia uel dolore cruciatur; ut in Maria, quam utique ad crucem Domini, in quo tunc sui tantum corporis filium cogitabat, materna mens duxerat, ut cum eum uidisset mortuum, humana infirmitate lugeret, sepeliendumque colligeret, nichil sibi de ipsius resurrectione presumens, quia [1 1Kb] subsecuture admirationis fidem in oculis posita passionis pena cecabat. Quamuis eamdem adstantem cruci sue Dominus non morientis infirmitate trepidans consolatus sit, sed ipsam, qua obibat uolens, in potestate habens mortem, plena uirtute uiuentis, et constantia resurrecturi de cruce admonet, dicens de beato apostolo Ioanne. »Mulier, ecce filius tuus;« itemque illi ibidem consistenti. »Ecce mater tua« . Iam scilicet ab humana fragilitate qua erat natus ex femina, per crucis mortem demigrans in eternitatem Dei, ut esset in gloria Dei Patris, delegat homini iura pietatis humane, et ex discipulis [2 1Kb] suis adolescentiorem eligit, ut conuenienter assignet uirgini apostolo uirginem matrem, duo pariter in eadem sententia docens: formam pietatis relinquens nobis, cum est de matre sollicitus, ut quam relinquebat corpore, non relinqueret cura, sed nec corpore relicturus, quia quem uidebat morientem, mox erat uisura rediuiuum; et illud quod ad fidem omnium pertineret, salutiferum pietatis sue sacramentum arcana di uini ratione consilii sub hac uoce consignans [3 1Kb] , ut alii matrem delegaret pro matre habendam, et uice sua consolandam, atque illi uicissim nouum filium uice corporis sui traderet, imo, ut ita dixerim, gigneret: quo ostenderet eam preter se, qui ex ea uirgine natus esset, nec habuisse filium, nec habere; quia nec Saluator tantopere curam de solatio [4 1Kb] habuisset eius, si illi unicus non fuisset.

18. Sed redeamus ad uerba Simeonis, in quorum clausula intellectum meum caligare fateor: »Et tuam,« inquit, »animam pertransibit framea« uel »gladius, ut reuelentur multorum cordium cogitationes.« Secundum litteram hoc mihi penitus obscurum est; quia nec Mariam beatissimam usquam legimus occisam, ut de corporali gladio sanctus ille ei futuram passionem prophetasse uideatur. Sed et quod subiecit, »Ut reuelentur multorum cordium cogitationes. Scrutans« enim, inquit, »corda et renes Deus« . Et de futuro iudicio Apostolus ait, quia tunc »manifestabit Deus operta cordium et occulta tenebrarum« . Itidem Apostolus, spiritualiter exprimens arma celestia, quibus in interiori nostro debeamus armari, gladium spiritus dicit uerbum Dei ; de quo ad Hebreos ait, »uiuus est sermo Dei, et efficax, et penetrabilior omni gladio ancipiti; pertingens,« inquit, »usque ad diuisionem  anime et spiritus« , et reliqua que nosti. Quid ergo mirum, si istius uerbi ignita uis, et ancipitis gladii penetrabilior acies, ei sancti Ioseph olim, et postea beate Marie animam pertransiuit? Nam neque in illius neque in huius corpore ferrum transisse cognouimus. Atque ut magis pateat ibi Prophetam ferrum pro uerbi gladio posuisse, statim subsequente uersiculo ait: »Sermo Domini igniuit illum.« Sermo enim Dei et ignis et gladius est, uerbo ipso Deo utrumque dicente de se: »Ignem« enim, inquit, »ueni mittere in terram; et quid uolo nisi ut iam accendatur« ? Item alibi dicit: »Non ueni pacem mittere, sed gladium« . uides eum unam uim doctrine sue diuerso ignis et gladii nomine designasse. Aut quomodo Marie illata per gladium passio uel tribulatio perstaret? Itaque hoc scire cupio, quid ad Mariam pertineret, ut reuelarentur multorum cordium cogitationes; aut ubi apparuit quia ex eo quod animam eius, siue carnalis in ferro, siue spiritualis gladius in uerbo Dei pertransiuit, exinde multorum cordium cogitationes reuelate sunt. Expone ergo hanc maxime de uerbis Simeonis clausulam mihi, quia lucere non dubito sancte anime tue, que de interioris oculi puritate meruit illuminationem Spiritus sancti, per quem scrutari et inspicere possit etiam alta Dei. Deus misereatur mei per orationes tuas, et illuminet uultum suum super me per lucernam uerbi tui, sancte domine, beatissime frater in Domino Christo unanime, magister meus in fide ueritatis, et susceptor meus in uisceribus caritatis [1 1Kb] .



EPISTOLA CXXII [* 1Kb]  . Augustinus clero et populo Hipponensi excusat absentiam suam, adhortans ut in subleuandis pauperibus solito sint alacriores, ob afflictiones temporarias.

Dilectissimis fratribus conclericis et uniuerse plebi, AUGUSTINUS, in Domino salutem.

1. In primis peto caritatem uestram, et per Christum obsecro, ne uos mea contristet absentia corporalis. Nam spiritu et cordis affectu puto uos non dubitare nullo modo me a uobis posse discedere; quamuis me amplius contristet, quam forte uos ipsos, quod infirmitas mea sufficere non potest omnibus curis, quas de me exigunt membra Christi, quibus me et timor eius et caritas seruire compellit. Illud enim nouerit Dilectio uestra, nunquam me absentem fuisse licentiosa libertate, sed necessaria seruitute, que sepe sanctos fratres et collegas meos, etiam labores marinos et transmarinos compulit sustinere; a quibus me semper non indeuotio mentis, sed minus idonea ualetudo corporis excusauit. Proinde, dilectissimi fratres, sic agite, ut, quod ait Apostolus, siue adueniens et uidens uos, siue absens, audiam de uobis, quia statis in uno spiritu, uno animo collaborantes fidei euangelice . Si uos aliqua molestia temporalis exagitat, ipsa uos magis admonere debet quemadmodum  de illa uita cogitare debeatis, ubi sine aliquo labore uiuatis, euadentes non molestas angustias temporis parui, sed horrendas penas ignis eterni. Nam si modo tanta cura, tanta intentione, tanto labore agitis, ne in aliquos cruciatus transitorios incidatis; quantum uos oportet esse sollicitos, ut sempiternas miserias fugiatis! Et si mors sic timetur, que finit temporalem laborem; quomodo timenda est que mittit in eternum dolorem! Et si delicie seculi huius, breues et sordide, sic amantur; quanto uehementius futuri seculi gaudia pura et infinita querenda sunt! Ista cogitantes nolite esse pigri in operibus bonis, ut ad uestri seminis messem suo tempore ueniatis.

2. Nuntiatum enim est mihi quod morem uestrum de uestiendis pauperibus fueritis obliti; ad quam misericordiam cum presens essem uos exhortatus sum, et nunc exhortor, ne uos uincat et pigros faciat contritio huius mundi, cui talia uidetis accidere qualia Dominus et Redemptor noster, qui mentiri non potest, uentura predixit. Non solum ergo non debetis minus facere opera misericordie, sed etiam debetis amplius quam soletis. Sicut enim ad loca munitiora festinantius migrant, qui ruinam domus uident contritis parietibus imminere; sic corda christiana quanto magis sentiunt mundi huius ruinam crebrescentibus tribulationibus propinquare, tanto magis debent bona que in terra recondere disponebant, in thesaurum celestem impigra celeritate transferre, ut si aliquis humanus casus acciderit, gaudeat qui de loco ruinoso emigrauit: si autem nichil tale fuerit subsecutum, non contristetur qui quandoque moriturus, immortali Domino, ad quem uenturus est, bona propria commendauit. Itaque, fratres mei dilectissimi, ex eo quod quisque habet, secundum suas uires quas ipse nouit, facite quod soletis, alacriore animo quam soletis, et  inter omnes seculi huius molestias apostolicam exhortationem corde retinete, ubi ait: Dominus in proximo est; nichil solliciti fueritis . Talia mihi de uobis nuntientur, quibus nouerim, non propter meam presentiam, sed propter Dei preceptum, qui nunquam est absens, uos solere facere quod multis annis me presente, et aliquando etiam me absente fecistis. Dominus uos in pace conseruet; et, dilectissimi fratres, orate pro nobis.





EPISTOLA CXXIII [* 1Kb]  . Hieronymus Augustino quedam per enigma renuntians.

Multi utroque claudicant pede [1 1Kb] , et ne fractis quidem ceruicibus inclinantur, habentes affectum erroris pristini, cum predicandi eamdem non habeant libertatem. Sancti fratres qui cum nostra sunt paruitate, precipue sancte ac uenerabiles filie tue suppliciter te salutant. Fratres tuos, dominum meum Alypium, et dominum meum Euodium, ut meo nomine salutes, precor coronam tuam. Capta Ierusalem tenetur a Nabuchodonosor  , nec Ieremie uult audire consilia; quin potius Aegyptum desiderat, ut moriatur in Taphnes, et ibi seruitute pereat sempiterna.



CLASSIS TERTIA. Epistole quas ab anno habite collationis cum Donatistis Pelagianeque hereseos in Africa deprehense, scripsit Augustinus deinceps reliquo tempore uite sue, id est ab anno 411 ad 430.



EPISTOLA CXXIu  . Augustinus ad Albinam, Pinianum et Melaniam ipsius desiderio uenientes in Africam et Thagaste commorantes excusat se, quod illuc ad eos uisendos pergere, non tam per hiemis rigorem, quam per statum Hipponensis Ecclesie titubantem haud sibi licuisset.


Dominis in Domino insignibus, et sanctitate karissimis ac desideratissimis fratribus, ALBINAE, PINIANO, et MELANIAE [1 2Kb] , AUGUSTINUS, in Domino salutem.

1. Cum habitu ualetudinis uel natura frigus ferre  non possim, nunquam tamen maiores estus, quam ista hieme tam horrenda, perpeti potui, quod ad uos, ad quos uolatu maria transeunda fuerant, tam in proximo constitutos, tam de longinquo uisendi nos gratia uenientes, non dicam pergere, sed uolare non potui. Et forte Sanctitas uestra eamdem hiemalem asperitatem [* 1Kb]  pene mee tantum causam putauerit; absit, karissimi. Quid enim graue ac molestum, uel etiam periculosum habent imbres isti, quod non mihi subeundum ac ferendum fuit, ut ad uos uenirem, tanta in tantis malis nostris solatia, in hac generatione tortuosa ac peruersa, tam ardenter accensa de summo lumine lumina, suscepta humilitate sublimia, et contempta claritate clariora? Simul etiam fruerer carnalis patrie mee tam spirituali felicitate, que uos etiam presentes habere meruit: de quibus absentibus, cum id quod nati estis, et quod gratia Christi facti estis, audiret, quamuis caritate crederet, tamen, ne non crederetur, narrare forsitan uerebatur.

2. Dicam igitur quare non uenerim, et quibus malis a tanto bono impeditus sim; ut non solum a uobis ueniam, sed etiam uestris orationibus, ab illo qui in uobis quod ei uiuitis operatur, merear misericordiam. Populus Hipponensis, cui me Dominus seruum dedit, cum ex magna et pene ex omni parte ita infirmus sit, ut pressura etiam leuioris tribulationis possit grauiter egrotare, nunc tam magna tribulatione ceditur, ut etiamsi non sic esset infirmus, uix eam cum aliqua salute animi sustineret. Eum autem modo cum regressus sum, periculosissime scandalizatum comperi de absentia mea: uestris autem, de quorum spirituali robore gaudemus in Domino, sanis utique faucibus sapit quomodo dictum sit, Quis infirmatur, et ego non infirmor? quis scandalizatur, et ego non uror ? Presertim quoniam multi sunt hic, qui detrahendo nobis, ceterorum animos a quibus diligi uidemur, aduersus nos perturbare conantur, ut locum in eis diabolo faciant. Cum autem irascuntur nobis de quorum salute satagimus, magnum illis consilium uindicandi, est libido moriendi, non in corpore, sed in corde, ubi funus occulte prius suo putore sentitur, quam nostra cogitatione prospicitur. Huic mee sollicitudini procul dubio libenter ignoscitis; presertim quoniam si succenseretis, et uelletis ulcisci, nichil fortasse grauius inueniretis quam id quod patior, cum uos Thagaste non uideo. Spero autem uestris adiutus orationibus, quod mihi ad uos ubicumque in Africa fueritis, uenire quantocius concedetur, cum hoc quo nunc detentus sum, preterierit; si hec ciuitas in qua laboramus, digna non est, quia nec ego audeo dignam putare, que nobiscum de uestra presentia colletetur.



EPISTOLA CXXu [* 1Kb]  . Cum Hipponem ad inuisendum Augustinum uenisset Pinianus, ibique rei sacre interesset, subito populi tumultu ad presbyterium postulatus fuit; nec euadere permissus donec iurasset non se Hippone discessurum, atque si quando illi ad suscipiendum clericatum consentire placuisset, nonnisi in ipsa Hipponensi Ecclesia suscepturum hoc munus. Conquesti sunt Albina filiique ipsius  Hipponenses pecunie cupiditate uirum prediuitem uindicare sibi sategisse, nulliusque uigoris esse uolebant iuramentum ui metuque extortum. Quam ob causam Augustinus ad Alypium scribit quomodo suspicionibus et querelis istis sit occurrendum, quaue religione exsoluendum iuramentum datum a Piniano.


 Domino beatissimo et uenerabiliter carissimo fratri et consacerdoti ALYPIO, et qui tecum sunt fratribus, AUGUSTINUS, et qui mecum sunt fratres, in Domino salutem.

1. Dolemus quidem grauiter, nec fieri potest ut paruipendamus quod in iniurias Sanctitatis tue populus Hipponensis tanta clamauit; sed multo grauius dolendum est, frater bone, talia de nobis existimari, quam illa clamari. Quando enim nos credimur cupiditate pecunie, non dilectione iustitie seruos Dei uelle retinere, nonne optandum est ut qui hoc credunt, occultum cordis sui uoce testentur, ac sic aliqua, si fieri potest, tanto maiora remedia requirantur, quam ut taciti pereant perniciosis suspicionibus uenenati? Quapropter magis satagendum est, unde etiam priusquam hoc fieret locuti sumus, quomodo persuadeatur hominibus, quibus nos ad exemplum bonorum operum prebere precipimur, falsum esse quod suspicantur, quam quomodo arguendi sint, qui suspiciones suas uocibus uerbisque declarant.

2. Proinde ego sancte Albine non succenseo, nec arguendam iudico, sed a tali suspicione sanandam. Que, quia non in meam personam eadem uerba direxit [1 1Kb] , sed tanquam de Hipponensibus questa est, quod aperuerint cupiditatem suam, se non clericatus, sed pecunie causa hominem diuitem, atque huiusmodi pecunie contemptorem et largitorem apud se tenere uoluisse; tamen quod de nobis senserit, pene clamauit: nec ipsa tantum, uerum etiam sancti filii eius, qui hoc etiam ipsa die in abside dixerunt. Hos ergo, ut dixi, magis sanandos ab huiusmodi suspicionibus, quam propter has arguendos existimo. Ubi enim nobis a spinis talibus securitas et requies preparari uel preberi potest, si aduersus nos in tam sanctis nobisque karissimis cordibus nostris pullulare potuere? De te quippe imperitum uulgus hoc sensit; de nobis, lumina Ecclesie: unde quid magis dolendum sit, uides. Utrumque autem non accusandum censeo, sed sanandum: homines enim sunt, et de hominibus talia, licet falsa, non tamen incredibilia suspicantur. Nam utique non usque adeo desipiunt tales homines, ut credant populum suam desiderare pecuniam; presertim iam experti quod nichil ex ea populus Thagastensis accepit: sic ergo et Hipponensis. uerum omnis hec inuidia non nisi in clericos estuat, maximeque in episcopos, quorum uidetur preminere dominatus, qui uti fruique rebus Ecclesie tanquam possessores et domini existimantur. Ad istam cupiditatem tam noxiam atque mortiferam, si fieri potest, mi Alypi, non edificentur per nos infirmi. Recordare quid locuti fuerimus, antequam ista tentatio, que plus ad hoc cogit, accideret. Ex hoc  potius conferendo, adiuuante Domino, prouidere conemur; nec nobis sufficiat nostra conscientia, quia non talis causa est ubi debeat sola sufficere. Si enim serui Dei non reprobi sumus, si aliquid uiget in nobis illius igniculi quo caritas non querit que sua sunt; prouidere utique debemus bona, non solum coram Deo, sed etiam coram hominibus, ne tranquillam aquam bibentes in nostra conscientia, pedibus incautis agere conuincamur, ut oues dominice turbidam bibant.

3. Nam quod scripsisti, de genere iurationis uiolenter extorte, ut inter nos requiramus, obsecro te ne res lucidissimas disputatio nostra faciat obscuras. Si enim certa mors intentaretur, ut aliquid illicitum ac nefarium seruus Dei se iuraret esse facturum, mori malle quam iurare debuerat, ne iurationem scelere impleret. Nunc uero cum tantummodo populi perseuerantissimus clamor, ad nullum nefas hominem cogeret, sed ad id quod si fieret, licite fieret; cumque metueretur quidem ne aliqui perditi, qui multitudini etiam bonorum plerumque miscentur, occasione seditionis et quasi iuste indignationis inuenta, in aliquam uim sceleratam rapinarum cupiditate prorumperent, sed tamen illud quod metuebatur esset incertum; quis censeat propter incerta, non dico damna et quaslibet iniurias corporales, sed propter ipsam mortem cauendam, certum periurium debere committi? Nescio quis ille Regulus nichil in Scripturis sanctis de impietate false iurationis audierat, nichil de Zacarie falce [1 1Kb] didicerat, et nimirum Carthaginensibus non per sacramenta Christi, sed per demonum inquinamenta iurauerat; et tamen certissimos cruciatus et horrendi exempli mortem, non ut iuraret necessitate pertimuit, sed libera uoluntate quia iurauerat, ne peieraret excepit. Et Romana tunc illa censura noluit habere, non in numero sanctorum, sed in numero senatorum, nec in celesti gloria, sed in terrestri curia, non solum eos qui metu mortis crudeliumque penarum apertissime peierare, quam ad immanes hostes remeare maluerant; sed etiam illum qui reatu periurii se putauerat absolutum, quia post iurationem ficta nescio qua necessitate redierat. Ita non attenderunt, qui eum senatu pepulerunt, quid ipse iurando cogitasset, sed quid ab illo quibus iurauerat exspectarent. Nec legerant quod nos usquequaque cantamus: Qui iurat proximo suo, et non decipit . Solemus hec, quamuis in hominibus a Christi gratia et nomine alienis, cum ingenti admiratione laudare; et adhuc in Libris diuinis inquirendum putamus, utrum aliquando licite peieremus, ubi nobis, ne iurandi facilitate in periurium prolabamur,  etiam preceptum est ne iuremus!

4. Illud sane rectissime dici non ambigo, non secundum uerba iurantis, sed secundum exspectationem illius cui iuratur, quam nouit ille qui iurat, fidem iurationis impleri. Nam uerba difficillime comprehendunt, maxime breuiter, sententiam cuius a iurante fides exigitur. Unde periuri sunt, qui seruatis uerbis, exspectationem eorum quibus iuratum est deceperunt; et periuri non sunt, qui etiam uerbis non seruatis, illud quod ab eis cum iurarent exspectatum est, impleuerunt. Proinde quia Hipponenses sanctum Pinianum non sicut damnatum, sed sicut carissimum inhabitatorem sue ciuitatis habere uoluerunt, etsi uerbis eius non satis comprehendi potuit, usque adeo tamen in promptu est quid ab illo exspectauerint, ut quod nunc post iurationem absens est, neminem moueat eorum qui audire potuerunt, certa eum causa profecturum esse, cum uoluntate redeundi. Ac per hoc periurus nec erit, nec ab eis putabitur, nisi eorum exspectationem deceperit: non autem decipiet, nisi aut uoluntatem mutauerit apud eos habitandi, aut aliquando discesserit sine dispositione redeundi; quod absit ab eius moribus et fide, quam Christo et Ecclesie debitam seruat. Nam, ut omittam quod mecum nosti, quam sit tremendum de periurio diuinum iudicium; illud certe scio, nulli nos deinceps succensere debere qui nobis iurantibus non crediderit, si talis uiri periurium non modo equo animo ferendum, uerum etiam defendendum putabimus. Quod et a nobis et ab illo auertat illius misericordia, qui eruit a tentatione sperantes in se. Sicut ergo in commonitorio rescripsisti, impleat promissum quo ita se promisit ab Hippone non recessurum, quemadmodum ego uel ipsi Hipponenses non recedimus, quibus tamen et abeundi et redeundi facultas est libera: nisi quod his qui iuratione non detinentur, etiam omnino et migrandi et non redeundi sine periurii reatu potestas est.

5. Clericos sane nostros uel fratres in monasterio constitutos, participes uel hortatores fuisse contumeliarum tuarum, utrum probari possit, ignoro. Nam cum hoc quesissem, dictum est unum tantummodo Carthaginensium [1 1Kb] de monasterio clamasse cum populo, cum illum presbyterum peterent, non cum in te indigna iactarent. Adiunxi huic epistole ipsius promissionis exemplum, ex chartula eadem translatum, quam ipse subscripsit, et me inspiciente emendatum.



EPISTOLA CXXuI  . Eiusdem argumenti cum superiore: Albine scilicet Augustinus exponit quomodo res apud Hipponem circa Pinianum gesta fuerit, expostulationibus eius et male conceptis suspicionibus satisfaciens.

Domine sancte ac uenerabili famule Dei ALBINAE, AUGUSTINUS, in Domino salutem.

1. Dolorem animi tui, quem te scribis explicare  non posse, consolari equum est, non augere; ut si fieri potest, sanemus suspiciones tuas, non ut eis pro nostra causa succensendo, uenerandum cor tuum et Deo dicatum amplius perturbemus. Sancto fratri nostro, filio tuo Piniano, nullus ab Hipponensibus metus mortis ingestus est, etiamsi forte ipse tale aliquid timuit. Nam et nos metuebamus ne ab aliquibus perditis, qui sepe multitudini occulta conspiratione miscentur, in uiolentam prorumperetur audaciam, occasione seditionis inuenta quam uelut iusta indignatione concitarent. Sed, sicut post audire potuimus, nichil tale a quoquam dictum est uel molitum: sed uere in fratrem meum Alypium multa contumeliosa et indigna clamabant, a quo tam ingenti reatu utinam per illius orationes mereantur absolui. Ego autem post primos eorum clamores, cum eis dixissem de illo inuito non ordinando qua iam promissione detinerer, atque adiecissem quod si mea fide uiolata illum haberent presbyterum, me episcopum non haberent, ad nostra subsellia, relicta turba redieram. Tum illi aliquantulum inopinata mea responsione cunctati atque turbati, uelut flamma uento paululum pressa, deinde ceperunt multo ardentius excitari, existimantes fieri posse ut uel mihi extorqueretur illud non seruare promissum, uel me tenente promissi fidem, ab alio episcopo ordinaretur. Dicebam ego quibus poteram, qui ad nos in absidem honoratiores et grauiores ascenderant, nec a promissi fide me posse dimoueri, nec ab alio episcopo in ecclesia mihi tradita, nisi me interrogato ac permittente, posse ordinari; quod si permitterem, a fide nichilominus deuiarem. Addebam etiam, nichil eos uelle, si ordinaretur inuitus, nisi ut ordinatus abscederet. Illi hoc posse fieri non credebant. Multitudo uero pro gradibus constituta, horrendo et perseuerantissimo clamorum fremitu in eadem uoluntate persistens, incertos animi consiliique faciebat. Tunc illa in fratrem meum indigna clamabantur, tunc a nobis grauiora timebantur.

2. Sed quamuis tanto motu populi et tanta perturbatione Ecclesie permouerer, nec aliud constipationi illi dixissem, nisi eum me inuitum ordinare non posse; nec sic tamen adductus sum, quia et hoc promiseram non me fuisse facturum, ut aliquid ei de suscipiendo presbyterio suaderem: quod si persuadere potuissem, non iam ordinaretur inuitus. Seruaui utriusque promissionis fidem, non solum illius quam iam populo patefeceram; uerum etiam illius in qua uno teste, quantum ad homines attinet, detinebar. Seruaui, inquam, fidem promissionis, non iurationis, in tanto periculo; quod licet falso, sicut postea comperimus, metuebatur, omnibus tamen, si quod esset, communiter impendebat: et erat metus ipse communis, ac propter ecclesiam in qua eramus maxime metuens, abscedere cogitabam. Sed metuendum fuit ne magis me absente tale aliquid faceret et reuerentia minor, et dolor ardentior. Deinde si cum fratre Alypio discederem per populum constipatum, cauendum fuit ne quisquam in eum manum mittere auderet: si autem sine illo, que frons esset existimationis,  si quid ei fortassis accideret, et uiderer eum propterea deseruisse, ut furenti populo traderetur?

3. Inter hos estus meos grauemque merorem, et nullius consilii respirationem, ecce repente atque inopinate sanctus filius noster Pinianus mittit ad me seruum Dei, qui mihi diceret, eum se uelle populo iurare, quod si esset ordinatus inuitus, ex Africa omnino discederet; credo, existimans eos, quandoquidem peierare non posset, non iam ulterius infructuosa perseuerantia clamaturos, ad expellendum hinc hominem, quem saltem deberemus habere uicinum. Mihi autem, quia uidebatur uehementiorem eorum dolorem post hanc iurationem fuisse metuendum, apud me tacitus habui; et quia simul petierat ut ad eum uenirem, non distuli. Cum mihi dixisset hoc ipsum, continuo et illud adiunxit eidem iurationi, quod mihi, dum ad eum pergo, per alium Dei seruum mandauerat, de presentia scilicet sua, si ei clericatus sarcinam nolenti nullus imponeret. Hic ego in tantis angustiis quasi aura spirante recreatus, nichil ei respondi; sed ad fratrem Alypium gradu concitatiore perrexi, eique quid dixerit dixi. At ille, ut existimo, deuitans ne quid se auctore fieret, unde uos putabat offendi, Hinc me, inquit, nemo consulat. Quo audito, ad populum tumultuantem perrexi, factoque silentio, quid promissum esset cum promissione etiam iurationis aperui. Illi uero qui solum eius presbyterium cogitabant atque cupiebant, non ita ut putabam quod oblatum fuerat acceperunt; sed inter se aliquantulum mussitantes, petiuerunt ut adderetur eidem promissioni atque iurationi, ut si quando illi ad suscipiendum clericatum consentire placuisset, non nisi in ipsa Hipponensi ecclesia consentiret. Retuli ad eum; sine dubitatione annuit. Renuntiaui illis, letati sunt; et mox iurationem pollicitam poposcerunt.

4. Reuerti ad filium nostrum, eumque inueni fluctuantem quibusnam uerbis comprehendi posset illa cum iuratione promissio, propter necessitates irruentes, que possent eum ut abscederet cogere. Simul etiam quid timeret ostendit, ne quis irruisset hostilis incursus, qui esset discessione uitandus. uolebat addi sancta Melania, et eris morbidi causationem; sed illius responsione reprehensa est. Ego autem dixi, grauem ab illo et non contemnendam causam necessitatis ingestam, que ciues etiam emigrare compelleret: sed si hec populo dicerentur, timendum esse ne male nos ominari uideremur; si autem sub generali [1 1Kb] necessitatis nomine fieret excusatio, non nisi fraudulentam necessitatem putari. Placuit tamen ut de hac re populi animum experiremur; et nichil aliud quam id quod putaueramus inuenimus. Nam cum eius uerba a diacono dicta recitarentur, et omnia placuissent; ubi nomen interposite necessitatis insonuit, continuo reclamatum est, promissioque displicuit, tumultu recrudescente, et nichil aliud quam fraude secum agi populo existimante. Quod cum sanctus filius noster uidisset, iussit inde auferri nomen necessitatis, rursumque ad letitiam populus remeauit.

 5. Et cum lassitudinem excusarem, sine me ad plebem accedere noluit; simul accessimus. Dixit ei que a diacono audita erant se mandasse, se iurasse, eaque se esse facturum, continuoque omnia eo tenore quo dictauerat, prosecutus est. Responsum est, Deo gratias, et petitum ut totum scriptum subscriberetur. Dimisimus catechumenos, continuoque scriptum subscripsit. Deinde peti cepimus nos episcopi, non uocibus populi, sed tamen a populo per honestos fideles, ut nos quoque subscriberemus. At ubi cepi subscribere, sancta Melania contradixit. Miratus sum quare tam sero, quasi promissionem illam et iurationem nos, non subscribendo, facere possemus infectam: sed tamen obtemperaui; ac sic remansit mea non plena subscriptio, nec ultra nobis quisquam ut subscriberemus putauit instandum.

6. Qui autem alio die posteaquam ipsum discessisse didicerunt, fuerint motus uel lingue hominum, quantum satis arbitratus sum, Sanctitati uestre per commonitorium intimare curaui. Quisquis itaque uobis contraria his que narraui, forte narrauit, aut mentitur, aut fallitur. Quedam enim que mihi ad curam non pertinere uisa sunt, pretermisisse me sentio; nulla tamen falsa dixisse. Proinde sanctus filius noster Pinianus, quod me presente ac permittente iurauerit, uerum est: quod autem me precipiente iurauerit, falsum est. Scit ipse, sciunt serui Dei quos ad me misit, primo sanctus Barnabas, deinde Timasius, per quem etiam de promissione presentie sue mihi mandauit. Ipse quoque populus [1 1Kb] ad presbyterium, non ad iusiurandum clamando cogebat: sed oblatum sibi non respuit, ea spe quo posset in eodem apud nos habitante uoluntas fieri, quo consentiret ad ordinationem, ne sicut iurauerat, si inuitus ordinaretur, abscederet. Ac per hoc et illi propter opus Dei clamauerunt ; et quod postea de promissa presentia gratulati non sunt, nisi adderetur quod si quando ad suscipiendum clericatum consentire uellet, nonnisi in Hipponensi ecclesia consentiret, satis in promptu est quod etiam de ipsa eius apud se habitatione sperauerint, ideoque ab illo operis Dei desiderio non recesserunt.

7. Quomodo ergo dicis hoc eos fecisse turpissimo appetitu pecunie? Primo quia ad plebem que clamabat, omnino non pertinet: sicut enim plebs Thagastensis de his que contulistis Ecclesie Thagastensi, non habet nisi gaudium boni operis uestri; sic et Hipponensis et cuiuslibet alterius loci, ubi de mammona iniquitatis Domini precepta fecistis, uel estis ubicumque facturi. Non ergo populus ut de tanto uiro Ecclesie consuleret sue ardentissime flagitans, suum pecuniarium quesiuit commodum a uobis; sed uestrum pecunie contemptum dilexit in uobis. Nam si in me dilexerunt, quod audierant paucis agellulis paternis contemptis, ad Dei liberam seruitutem me fuisse conuersum, neque in hoc inuiderunt Ecclesie Thagastensi, que carnalis patria mea est; sed cum  illa clericatum mihi non imposuisset, quando potuerunt, habendum inuaserunt: quanto flagrantius in nostro Piniano amare potuerunt tantam mundi huius cupiditatem, tantas opes, tantam spem, tanta conuersione superatam atque calcatam! Ego quippe secundum multorum sensum comparantium semetipsos sibimetipsis, non diuitias dimisisse, sed ad diuitias uideor uenisse. uix enim uigesima particula res mea paterna existimari potest, in comparatione prediorum Ecclesie, que nunc ut dominus existimor possidere. In qualibet autem, maxime Africanarum Ecclesiarum, hic noster, non dico presbyter, sed episcopus sit, comparatus pristinis opibus suis, etiamsi animo dominantis egerit, pauperrimus erit. Multo ergo liquidius et securius in hoc amatur christiana paupertas, in quo nulla rerum ampliorum potest putari cupiditas. Hoc accendit animos populi, hoc in illam uiolentiam perseuerantissimi clamoris erexit. Non eos turpis cupiditatis insuper accusemus, sed magis bonum quod ipsi non habent, saltem in aliis diligere sine crimine permittamus. Nam etsi fuerint illi multitudini permixti inopes uel mendici, qui simul clamabant, et de uestra uenerabili redundantia indigentie sue supplementum sperabant; nec ista, ut arbitror, cupiditas turpis est.

8. Restat ergo ut iste pecunie turpissimus appetitus ex obliquo in clericos, et maxime in episcopum dirigatur. Nos enim rebus Ecclesie dominari existimamur, nos opibus frui. Postremo quidquid de istis nos accepimus, nos uel adhuc possidemus, uel ut placuit erogauimus; nichil inde populo extra clericatum uel extra monasterium constituto, nisi paucissimis indigentibus largiti sumus. Non ergo dico quia uel in nos maxime a uobis dici ista debuerunt, uerumtamen in nos solos credibiliter dici potuerunt. Quid ergo faciemus? qua nos, si apud inimicos non possumus, saltem apud uos ratione purgamus? Res hec animi est, intus est, procul ab oculis secreta mortalium, Deo tantummodo nota est. Quid ergo restat, nisi Deum testari cui nota est? Cum ergo de nobis ista sentitis, non precipitis , sed omnino cogitis ut iuremus; non intentato metu mortis carnis nostre, quod populus Hipponensis fecisse putatus est, sed intentato metu mortis existimationis nostre, que propter infirmos quibus nos prebere ad exemplum bonorum operum qualicumque conuersatione conamur, etiam uite carnis huius utique preponenda est.

9. uerumtamen uobis nos ita cogentibus ut iuremus, non succensemus, sicut uos Hipponensibus succensetis. Creditis enim tanquam homines de hominibus, etsi ea que in nobis non sunt, non tamen ea que in nobis esse non possunt. Sananda ista in uobis, non accusanda sunt; et nostra purganda uobis est fama, si est Domino purgata conscientia. Qui fortasse prestabit, sicut antequam accidisset ista tentatio, ego et frater meus Alypius collocuti sumus, non ut solum uobis karissimis commembris nostris, uerum etiam  ipsis inimicissimis notissimum fiat, nulla nos cupiditate pecunie in rebus ecclesiasticis sordidari. Quod donec fiat, si Dominus donabit ut fiat, ecce nunc interim quod cogimur facimus, ne uestri cordis medicinam in quantamlibet moram temporis differamus. Deus testis est, istam omnem rerum ecclesiasticarum procurationem, quarum credimur amare dominatum, propter seruitutem quam debeo caritati fratrum et timori Dei, tolerare me, non amare; ita ut ea, si saluo officio possim, carere desiderem. Nec aliud me de fratre meo Alypio sentire, ipse Deus testis est. Tamen et de illo aliter sentiendo populus, et, quod est grauius, Hipponensis, in tantas est illius precipitatus iniurias: et de nobis uos sancti Dei et pleni uisceribus misericordie talia credendo, nomine eiusdem populi, qui ad causam huiuscemodi cupiditatis omnino non pertinet, nos tangere atque admonere uoluistis; utique ad nos corrigendos, neque enim odio, quod absit a uobis: unde non irasci, sed gratias agere debeo, quod nec uerecundius nec liberius agere potuistis, ut episcopo non quasi conuiciose obiiceretis, quod sentiebatis, sed ex obliquo intelligendum relinqueretis.

10. Nec molestum sit uobis, ut uos uelut grauatos arbitremini, quia iurandum putaui. Neque enim grauabat Apostolus, aut eos parum diligebat quibus dicebat: Non in sermone adulationis fuimus apud uos, sicut scitis; nec in occasione cupiditatis, Deus testis est . Rei quippe aperte ipsos testes adhibuit; rei autem occulte quem, nisi Deum? Si ergo ille merito est ueritus ne humana ignorantia de illo aliquid tale sentiret, cuius labor omnibus in promptu erat, quod nisi summa necessitate a populis quibus gratiam Christi dispensabat, in usus suos aliquid non sumebat, cetera uero suo uictui necessaria suis manibus transigebat: quanto magis nobis laborandum est ut credatur, qui et merito sanctitatis et uirtute animi longe impares sumus, nec aliquid ad sustentacula huius uite operari nostris manibus possumus; et si possemus, tantis occupationibus, quas tunc illos non credo fuisse perpessos, nequaquam sineremur? Non ergo ulterius in hac causa populo christiano, que Ecclesia est Dei, obiiciatur pecunie turpissimus appetitus. Tolerabilius enim nobis obiicitur, in quos huius mali quamuis falsa, tamen uerisimilis suspicio cadere potuit, quam illis, quos ab hoc appetitu et suspicione constat esse alienos.

11. Denegare autem iurationem qualibet fide preditas mentes, quanto magis fide christiana, non dico aliquid contrarium confirmare, sed omnino dubitare fas non est. De qua re quid sentiam, satis, ut arbitror, in epistola quam ad fratrem meum scripsi, plenissime aperui. Scripsit mihi Sanctitas tua: Si aut ego aut Hipponenses hoc censent, ut iureiurando uiolenter extorto satisfiat. Tu enim ipsa quid censes? placetne tibi, ut etiam certa morte imminente, quod tunc inaniter metuebatur, nomen Domini Dei sui in fallaciam christianus assumat, Deum suum testem falsitati christianus adhibeat? Qui profecto si preter iurationem ad  falsum testimonium morte imminente cogeretur, maculare uitam suam magis timere debuit quam finire. Hostiles inter se acies et armate, certe apertissima mortis intentatione confligunt; et tamen cum inuicem iurant, laudamus fidem seruantes, fallentes autem merito detestamur. Ut autem iurarent, quid utreque ab alterutris, nisi occidi uel capi timuerunt? Ac per hoc uel mortis uel captiuitatis metu extorte iurationi nisi pareatur, nisi fides que ibi data est custodiatur, sacrilegii, periurii crimine detinentur, etiam tales homines qui magis metuunt peierare, quam hominem occidere: et nos utrum implenda sit extorta iuratio seruorum Dei, munere sanctitatis preeminentium, monachorum ad perfectionem mandatorum Christi rerum etiam suarum distributione currentium, quasi disceptaturi ponimus questionem!

12. Nam quid exsilii, uel deportationis, aut relegationis nomine, promissa illa presentia pregrauatur, obsecro te? Puto quod presbyterium non est exsilium. Hoc ergo noster eligeret, quam illud exsilium? Absit a nobis, ut sic sanctus Dei et nobis carissimus defendatur: absit, inquam, ut dicatur maluisse exsilium quam presbyterium, aut maluisse periurium quam exsilium. Hec dicerem, si uere a nobis, aut a populo iuratio ei fuisset extorta promittende presentie; nunc uero non extorta est dum negaretur, sed dum offerretur accepta. Et hoc ea spe, sicut supra diximus, quia per illam presentiam creditum est, eum etiam ad clericatum suscipiendum posse desiderantibus consentire. Postremo quodlibet de nobis uel de Hipponensibus sentiatur, longe alia est eorum causa qui cegerint iurare, quam eorum qui, non dico cegerint, sed suaserint peierare. Ipse etiam de quo agitur, considerare non renuat, utrum sit peius, sub quolibet timore iusiurandum, an remoto ipso timore periurium.

13. Deo gratias, quia non aliter Hipponenses promissum circa se impleri sentiunt, quam ut adsit uoluntate habitandi, et eat quo necesse fuerit cum dispositione redeundi. Nam si uerba iurationis attenderent et exigerent, tam nullo modo seruus Dei recedere, quam ullo modo debuit peierare. Sed quia crimen eorum esset, non dico talem uirum, sed quemlibet hominem sic tenere; nec ipsi aliam exspectationem se habuisse probauerunt, qui audientes quod rediturus abscesserit gratulati sunt, nec aliud illis uerax iuratio debet, quam id quod ab illa exspectauerunt. Quid est autem quod dicitur, eum iuratione ore suo expressa, exceptionem fecisse necessitatis? Quasi non ore suo hoc rursum iusserit auferri. Certe ad populum quando ipse locutus est, tunc etiam interponeret: quod si fecisset, non utique responderetur, Deo gratias; sed ad illam rediretur reclamationem que facta fuerat, quando sic a diacono recitatum est. Et numquid ad rem pertinet, siue interposita sit ad recedendum necessitatis excusatio, siue non sit? Nihil ab illo aliud exspectatum est, quam id quod supra diximus. Exspectationem autem eorum quibus iuratur, quisquis deceperit, non potest esse non periurus.

 14. Fiat ergo quod promissum est, et infirmorum corda sanentur, ne tanto exemplo quibus hoc placuerit, ad imitandum periurium edificentur; quibus autem displicet, iustissime dicant, nulli nostrum credendum esse, non solum promittenti aliquid, sed etiam iuranti. Hinc enim potius cauende sunt lingue inimicorum, de quibus tanquam iaculis ad interficiendos infirmos maior utitur ille inimicus. Sed absit ut de tali anima speremus aliud quam quod Dei timor inspirat, et tanta, que in illa est, excellentia sanctitatis hortatur. Ego autem, quem dicis etiam prohibere debuisse, fateor non potui sic sapere, ut tanto uel tumultu uel offensione magis euerti uellem ecclesiam cui seruio, quam id quod a tali uiro nobis offerebatur, accipere.



EPISTOLA CXXuII [* 1Kb]  . Augustinus Armentarium [1 1Kb] et huius uxorem Paulinam hortatur ut mundum contemnant, et continentie uotum quo se pariter obligarunt exsoluant.

Dominis eximiis meritoque honorabilibus ac desiderabilibus filiis, ARMENTARIO et PAULINAE, AUGUSTINUS, in Domino salutem.

1. uir egregius, filius meus Ruferius, affinis uester, retulit mihi quid Domino uoueritis: qua eius narratione exhilaratus, et ibidem metuens ne aliud suadeat ille tentator qui bonis talibus antiquitus inuidet, exhortandam paucis credidi Charitatem tuam, domine eximie meritoque honorabilis et desiderabilis fili, ut cogites quod in diuinis eloquiis legitur, Ne tardes conuerti ad Dominum, neque differas de die in diem ; atque arripias curesque reddendum quod ei te uouisse nosti, qui et debita exigit et promissa persoluit. Nam et hoc scriptum est, uouete, et reddite Domino Deo uestro : quanquam etsi non uouisses, quid aliud tibi suadendum fuit, aut quid melius ab homine fieri potest, quam ut ei se restituat a quo institutus est; presertim quia caritatis erga nos Dei tantum apparuit atque eluxit indicium, ut Filium suum unigenitum mitteret, qui pro nobis moreretur? Restat ergo ut fiat quod Apostolus ait, propterea mortuum esse Christum, ut qui uiuunt non sibi iam uiuant, sed ei qui pro ipsis mortuus est et resurrexit . Nisi forte adhuc mundus amandus est, tanta rerum labe contritus, ut etiam speciem seductionis amiserit. Nam quantum illi laudandi atque predicandi, qui dignati non sunt etiam cum mundo florente florere; tantum increpandi et accusandi sunt, quos perire cum pereunte delectat.

2. Labores et pericula et exitia huius transitorie uite, si pro eadem uita quandoque finienda subeuntur,  ut mors eius non omnino auferatur, sed paululum differatur; quanto magis pro eterna subeunda sunt, ubi mortem nec natura sollicite cauet, nec ignauia turpiter timet, nec sapientia fortiter sustinet! nulli quippe erit que non erit. Habeat igitur te uita eterna in dilectoribus suis. Nonne cernis, hec uita mi erabilis et egena quam uehementes habeat, quantumque sibi obliget amatores suos? qui tamen periculo eius sepe turbati, citius eam finiunt, eo ipso quo finire formidant, et mortem dum declinant, accelerant, ueluti si quisquam fluuio rapiendus irruat, latronem bestiamue fugiendo. Iactant in mare tempestate seuiente aliquando et alimenta; et ut uiuant, proiiciunt unde uiuunt, ne cito finiatur quod uel in labore uiuitur. Quantis laboribus agitur, ut longiore tempore laboretur! et mors cum impendere ceperit, ideo cauetur, ut diutius timeatur. Nam inter tot casus fragilitatis humane, quam multe mortes timentur, quarum certe una cum uenerit, restat ceteras non timeri! et tamen fugitur una ut [1 1Kb] omnes timeantur. Quibus excruciantur doloribus, qui curantur a medicis et secantur! numquid ut non moriantur? Sed ut aliquanto serius moriantur. Multi cruciatus suscipiuntur certi, ut pauci dies adiiciantur incerti: et nonnunquam ipsis doloribus uicti continuo moriuntur, quos mortis timore suscipiunt; et cum omnino non eligant uitam finire ne doleant, sed dolere ne finiant, accidit eis ut doleant et finiant: non solum quia et sanati utique uitam finiunt post dolores, que tantis penis comparata nec sempiterna esse potest, quia mortalis est, nec diuturna, quia tota breuis est, nec de ipso breui spatio sui secura, quia semper incerta est; uerum etiam quod aliquando eam dolore finierunt, quam ne finirent, dolere uoluerunt.

3. Habet etiam hoc magnum malum, ac uehementer exsecrandum et horrendum nimius amor uite istius, quod multi dum uolunt paulo diutius uiuere, grauiter offendunt Deum, apud quem est fons uite: atque ita, dum ab eis frustra qui necessario futurus est uite finis metuitur, illinc prohibentur ubi sine fine uiuitur. Huc accedit quia uita misera etiamsi posset esse perpetua, nullo modo beate uite etiam breuissime comparanda est: et tamen isti amando miserrimam atque breuissimam, perdunt beatissimam ac sempiternam, cum in hac ipsa, quam male diligunt, hoc uelint quod in altera perdunt; quia utique in ista nec miseriam diligunt, nam beati esse uolunt, nec breuitatem, nam eam finiri nolunt; tantum quia uita est, sic amatur, ut sepe propter eam, licet miseram et breuem, beata et sempiterna amittatur.

4. His consideratis, quid magnum uita eterna iubet amatoribus suis, cum se iubet sic amari quemadmodum hec amatur a suis? an uero dignum est uel ferendum, cum contemnuntur omnia que amantur in mundo, ut uita post paululum finienda, saltem ipsum paululum teneatur in mundo; et non contemnitur mundus, ut obtineatur uita que sine fine apud illum est, per quem factus est mundus? Modo cum ipsa  Roma, domicilium clarissimi imperii, barbarico uastaretur incursu, quam multi huius uite temporalis amatores, ut eam uel infeliciter producendam nudamque redimerent, dederunt omnia que illi non solum oblectande et ornande, uerum etiam sustentande tuendeque seruabant! Solent certe amatores illis quas amant, ut eas habeant, multa conferre: isti amatam suam non haberent, nisi amando inopem reddidissent; nec ei multa conferrent, sed cuncta potius auferrent, ne sibi eam hostis auferret. Nec eorum reprehendo consilium: quis enim nesciat perituram fuisse ipsam, si non ea periissent que recondita fuerant propter ipsam? quamuis et quidam perdiderint prius illa, mox ipsam; quidam uero licet parati cuncta perdere propter ipsam, prius perdiderint ipsam. Sed hinc admonendi sumus quales eterne uite dilectores esse debeamus, ut propter eam contemnamus cuncta superflua, cum pro hac transitoria uita contempta sint que illi fuerant necessaria.

5. Neque enim amatam nostram, sicut illi suam, ut teneamus, exspoliamus; sed illi eterne adipiscende istam temporalem uelut famulam expeditiorem seruire facimus, si eam nec ornamentorum uanorum uinculis alligemus, nec curarum noxiarum sarcinis oneremus, audiamusque Dominum, qui nobis illam uitam summo ardore desiderandam fidelissime pollicetur, uelut in totius mundi concione clamantem: uenite ad me omnes qui laboratis et onerati estis, et ego uos reficiam. Tollite iugum meum super uos, et discite a me quia mitis sum et humilis corde; et inuenietis requiem animabus uestris. Iugum enim meum lene, et onus meum leue est . Hec disciplina pie humilitatis, uentosam et turbidam cupiditatem, auidam rerum extra nostram potestatem constitutarum, pellit ex animo, et quodammodo exspirat. Ibi enim labor, ubi multa queruntur et diliguntur, quibus adipiscendis atque retinendis uoluntas non satis est, quia consequentem non habet facultatem. Iusta uero uita, cum uolumus, adest, quia eam ipsam plene uelle, iustitia est; nec plus aliquid perficienda iustitia, quam perfectam uoluntatem requirit. uide si labor est, ubi uelle satis est. Unde diuinitus dictum est: Pax in terra hominibus bone uoluntatis . Ubi pax, ibi requies; ubi requies, ibi finis appetendi, et nulla causa laborandi. Sed hec uoluntas ut plena sit, oportet ut sana sit: erit autem sana, si medicum non refugiat, cuius solius gratia sanari potest a morbo desideriorum noxiorum. Ipse est ergo medicus qui clamat, uenite ad me omnes qui laboratis, iugum suum lene, et onus leue dicens; quia diffusa per Spiritum sanctum caritate in cordibus nostris, profecto amabitur quod iubetur [1 1Kb] , et non erit asperum nec onerosum, si sub hoc uno iugo, quanto minus tumida, tanto magis libera ceruice seruiatur. Et hec est una sarcina, qua eius baiulus non premitur, sed leuatur. Diuitie si diliguntur, ibi seruentur ubi perire non possunt.  Honor si diligitur, illic habeatur ubi nemo indignus honoratur. Salus si diligitur, ibi adipiscenda desideretur ubi adepte nichil timetur. uita si diligitur, ibi acquiratur ubi nulla morte finitur.

6. Reddite igitur quod uouistis, quia uos ipsi estis, et ei uos redditis a quo estis; reddite, obsecro. Neque enim quod redditis, reddendo minuetur, sed potius seruabitur et augebitur: benignus enim exactor est, non egenus; et qui non crescat ex redditis, sed in se crescere faciat redditores. Huic ergo quod non redditur, perditur: quod autem redditur, reddenti additur; imo uero in eo cui redditur, ipse reddens seruatur. Idipsum quippe erit redditum et redditor, quia idipsum erat debitum et debitor. Deo namque seipsum debet homo, eique reddendus est ut beatus sit, a quo accepit ut sit. Hoc significat quod in Euangelio Dominus ait: Reddite Cesari que Cesaris sunt, et Deo que Dei sunt . Hoc enim dixit, cum sibi demonstrato nummo, et quesito cuius haberet imaginem, responsum esset, Cesaris; ut hinc intelligerent, quod Deus exigeret ab homine imaginem suam in homine ipso, sicut Cesar suam exigebat in nummo. Quanto magis ergo reddenda est cum promittitur, cui etiam non promissa debetur!

7. Quapropter, carissime, possem quidem pro mea quantulacumque facultatula, sancti propositi quod Deo uouisse uos comperi, uberius laudare fructum, ac demonstrare quid distet inter christianos dilectores mundi huius, et contemptores, quamuis fideles utrique dicantur. Eodem utrique lauacro sacri fontis abluti sunt, eisdem imbuti consecratique mysteriis, utrique eiusdem Euangelii non auditores tantum, uerum etiam predicatores; nec utrique tamen regni Dei lucisque participes, et uite eterne, que sola est beata, coheredes. Dominus enim iehsu non ab eis qui non audiunt, sed eos inter se auditores uerborum suorum, latissimo limite, non tenui distinctione discreuit: Qui audit, inquit, uerba mea hec, et facit ea, similabo eum uiro prudenti qui edificauit domum suam supra petram: descendit pluuia, uenerunt flumina, flauerunt uenti, et impegerunt in domum illam, et non cecidit; fundata enim erat supra petram. Qui autem audit uerba mea hec, et non facit ea, similabo eum uiro stulto qui edificauit domum suam super arenam: descendit pluuia, uenerunt flumina, flauerunt uenti, et impegerunt in domum illam, et cecidit, et facta est ruina eius magna . Audire ergo illa uerba, edificare est; in hoc utrique pares sunt: in faciendo autem, et non faciendo quod audiunt, tantum dispares, quantum edificium petre soliditate fundatum dispar est ei quod sine ullo fundamento facili arene mobilitate subuertitur. Nec ideo quisquis omnino non audit, tutius sibi aliquid comparat: nichil enim edificans, sine ullo tecto multo facilius obruendus, rapiendus, et dispergendus imbribus, fluuiis uentisque donatur.

8. Possem etiam pro modulo meo eosdem ipsos pertinentes ad dexteram regnumque celorum in suis gradibus meritisque distinguere, atque ostendere quo differat uita coniugalis filios procreantium patrum  matrumque familias, uerumtamen religiosorum ac piorum, ab ea uita [1 1Kb] quam uos Deo uouistis, si nunc ad eam uouendam exhortandus esses; sed quia iam uouisti, iam te obstrinxisti, aliud tibi facere non licet. Priusquam esses uoti reus, liberum fuit quo esses inferior; quamuis non sit gratulanda libertas qua fit ut non debeatur quod cum luero redditur. Nunc uero quia tenetur apud Deum sponsio tua, non te ad magnam iustitiam inuito, sed a magna iniquitate deterreo. Non enim talis eris, si non feceris quod uouisti, qualis mansisses, si nichil tale uouisses. Minor enim tunc esses, non peior: modo autem tanto, quod absit, miserior, si fidem Deo fregeris, quanto beatior, si persolueris. Nec ideo te uouisse peniteat, imo gaude iam tibi non licere quod cum tuo detrimento licuisset. Aggredere itaque intrepidus, et dicta imple factis; ipse adiuuabit, qui uota tua expetit. Felix est necessitas que in meliora compellit.

9. Una sola esse causa posset, qua te id quod uouisti, non solum non hortaremur, uerum etiam prohiberemus implere, si forte tua coniux hoc tecum suscipere animi seu carnis infirmitate recusaret. Nam et uouenda talia non sunt a coniugatis, nisi ex consensu et uoluntate communi: et si prepropere factum fuerit, magis est corrigenda temeritas quam persoluenda promissio. Neque enim Deus exigit, si quis ex alieno aliquid uouerit, sed potius usurpare uetat alienum. Diuina quippe de hac re per Apostolum est prolata sententia: Uxor non habet potestatem corporis sui, sed uir; similiter et uir non habet potestatem corporis sui, sed mulier: sexum nomine corporis nuncupauit. Sed cum illam tam paratam esse audiam Deo dicare continentiam, ut eo solo impediatur, si tibi debitum reddere coniugali iure compellitur; ambo Deo reddite quod ambo uouistis, ut illi persoluatur quod ab alterutro non exigitis. Si continentia uirtus est, sicuti est, cur ad eam sit promptior sexus infirmior, cum uirtus a uiro potius cognominata uideatur, sicut similitudo uocabuli resonat? Noli ergo uir abhorrere a uirtute quam mulier est parata suscipere. Sit uester consensus oblatio ad supernum altare Creatoris, et uicta concupiscentia, tanto fortius quanto sanctius uinculum caritatis. Gaudeamus de uobis in abundanti gratia Christi, domini eximii meritoque honorabiles et desiderabiles filii.





EPISTOLA CXXuIII [* 1Kb]  . Marcellini edicto collationis apud Carthaginem habende conditiones prescribenti consentire se profitentur episcopi catholici; id etiam ultro pollicentes, non postulaturos ut sibi seruetur episcopatus si uicti fuerint, cum tamen uelint dignitatem donatistis episcopis etiam uictis suam cuique integram manere.

Honorabili ac dilectissimo filio, uiro clarissimo et spectabili  tribuno et notario, MARCELLINO, AURELIUS, SILuANUS, et uniuersi episcopi catholici.

1.  Edicto Spectabilitatis tue, quo nostre collationis tranquillitati quietique seruande, et ueritati manifestande muniendeque consultum est, in omnibus nos consentire, sicut admonere dignatus es, per has litteras intimamus; hoc est, de loco et tempore ipsius collationis, et de numero eorum quos presentes esse oportebit. Consentimus etiam ut hi quibus conferendi delegamus officium, subscribant prosecutionibus suis: inque illo scripto, quo eis hoc munus imponimus, ratumque nos habituros quod egerint pollicemur, subscriptiones omnium nostrum non solum habeas factas, uerum etiam cum fiunt ipse perspicias; admonituri quoque, Domino adiuuante, populum christianum, ut a collationis loco, quietis et tranquillitatis gratia, suum abstineat omnino conuentum, et ea que aguntur, non cum aguntur, audire festinet, sed conscripta ut cognoscat, exspectet, sicut ea te prolaturum omnibus promisisti.

2. Illo etiam, ueritate confisi, nos uinculo conditionis obstringimus, ut si nobis ii cum quibus agimus demonstrare potuerint, cum secundum Dei promissa populi christiani usquequaque crescendo iam magnam partem orbis implerent, et in ceteram dilatarentur implendam, subito Ecclesiam Christi, nescio quorum, quos isti accusant, peccatorum periisse contagio, et in sola remansisse parte Donati; si hoc, ut dictum est, demonstrare potuerint, nullos apud eos honores episcopalis muneris requiremus, sed eorum sequemur, pro sola eterna salute, consilium, quibus tanti gratiam beneficii pro cognita ueritate debebimus. Si autem nos potius ualuerimus ostendere Ecclesiam Christi, omnium non solum Africanarum, uerum etiam transmarinarum prouinciarum, multarumque gentium spatia feracissima populorum copia iam tenentem, et, sicut scriptum est, toto mundo fructificantem atque crescentem, nullorum hominum sibi commixtorum peccatis perire potuisse: si denique ipsorum, quos tunc accusare uoluerunt, potius quam conuincere ualuerunt, questionem demonstrauerimus esse finitam, quamuis non in eis Ecclesie causa consistat; et Cecilianum  innocentem, illos autem uiolentos et calumniosos esse iudicatos ab eo imperatore, ad cuius examen criminationes suas ultro accusando miserunt: postremo si quidquid de peccatis quorumlibet hominum dixerint, uel humanis documentis, uel diuinis probauerimus, aut eorum innocentiam falsis criminibus appetitam, aut Christi Ecclesiam, cuius communioni coheremus, nullis eorum delictis esse destructam; sic eius nobiscum teneant unitatem, ut non solum uiam salutis inueniant, sed nec honorem episcopatus amittant. Neque enim in eis diuine Sacramenta ueritatis, sed commenta humani detestamur erroris: quibus sublatis fraternum pectus amplectimur, Christiana nobis caritate coniunctum, quod nunc dolemus dissensione diabolica separatum.

3. Poterit quippe unusquisque nostrum, honoris sibi socio copulato, uicissim sedere eminentius, sicut peregrino episcopo iuxta considente collega. Hoc cum alternis basilicis utrinque conceditur, uterque ab alterutro honore mutuo preuenitur; quia ubi preceptio caritatis dilatauerit corda, possessio pacis non fit angusta, ut uno eorum defuncto, deinceps iam singulis singuli pristino more succedant: nec nouum aliquid fiet; nam hoc ab ipsius separationis exordio, in eis qui damnato nefarie discissionis errore unitatis dulcedinem uel sero sapuerunt, catholica dilectio custodiuit. Aut si forte christiani populi singulis delectantur episcopis, et duorum consortium, inusitata rerum facie tolerare non possunt, utrique de medio secedamus, et Ecclesiis in singulis damnata schismatis causa, in unitate pacifica constitutis, ab his qui singuli in Ecclesiis singulis inuenientur, unitate facta per loca necessaria singuli constituantur episcopi. Quid enim dubitemus Redemptori nostro sacrificium istius humilitatis offerre? an uero ille de celis in membra humana descendit, ut membra eius essemus; et nos, ne ipsa eius membra crudeli diuisione lanientur, de cathedris descendere formidamus? Propter nos nichil sufficientius, quam christiani fideles et obedientes sumus: hoc ergo semper simus. Episcopi autem propter christianos populos ordinamur: quod ergo christianis populis ad christianam pacem prodest, hoc de nostro episcopatu faciamus. Si serui utiles sumus, cur Domini eternis lucris pro nostris temporalibus sublimitatibus inuidemus? Episcopalis dignitas fructuosior nobis erit, si gregem Christi magis deposita collegerit, quam retenta disperserit. Nam qua fronte in futuro seculo promissum a Christo sperabimus honorem, si christianam in hoc seculo noster honor impedit unitatem  ?

4. Hec propterea Prestantie tue scribenda curauimus, ut et per te innotescant omnibus. Postulamus ut in adiutorio Domini Dei nostri, quo admonente  ista promittimus, et quo adiuuante nos implere posse confidimus, etiam ante collationem, si fieri potest, corda hominum uel infirma, uel dura, pia caritas aut sanet, aut edomet; ac sic iam pacificis mentibus non resistamus manifestissime ueritati, et disputationem nostram uel precedamus concordia, uel sequamur. Neque enim desperare debemus, si recolunt beatos esse pacificos, quoniam ipsi filii Dei uocabuntur , multo dignius et facilius eos uelle ut pars Donati uniuerso orbi christiano reconcilietur, quam uniuersus orbis christianus a parte Donati rebaptizetur: cum presertim de Maximiani sacrilego et damnato schismate uenientes, quos etiam terrenarum potestatum iussionibus insectando emendare curarunt, tanta dilectione quesierint ut nec baptismum ab eis datum rescindere auderent, et quosdam eorum damnatos, sine ulla honoris eorum diminutione susciperent, quosdam uero in illius discissionis societate impollutos fuisse censerent. Quorum inter se concordie non inuidemus; sed eos certe oportet aduertere quam pie tanto studio ramum a se fractum radix catholica inquirit, si ramus ipse similiter a se paruum fragmen incisum sic colligere laborauit. : Optamus te, fili, in Domino bene ualere. Aurelius episcopus Ecclesie catholice Carthaginensis, huic epistole subscripsi. : Siluanus senex Ecclesie Summensis subscripsi.





EPISTOLA CXXIX  . Catholici episcopi Notorie  Donatistarum respondent, significantes Marcellino se illis concedere quod petierant, ut uniuersi qui uenerant eorum episcopi presentes essent in eo loco ubi celebranda erat collatio: tum etiam catholice Ecclesie causam aduersus eorum schisma ualidis argumentis uindicant.

Honorabili ac dilectissimo filio u. C. et spectabili tribuno et notario MARCELLINO, AURELIUS, SILuANUS, et uniuersi episcopi catholici.

1. Multum nos sollicitos reddidit Notoria, uel littere fratrum nostrorum, quos cupimus ad catholicam pacem a perniciosa dissensione conuerti, quod edicto Nobilitatis tue, quo ipsius disputationis nostre tranquillitati quietique prouidisti, consentire noluerunt; ne forte etiamsi non omnes, aliqui tamen eorum per multitudinis tumultum seu strepitum, collationem, que pacifica et pacata esse debet, impediant. Atque utinam ipsos non pertentet ista cogitatio, et nos potius fallat ista suspicio! et ideo si uelint omnes esse presentes, ut cum eis uisum fuerit, congregatis illuc etiam nobis, simul inde egrediamur concordes atque pacati, et schismatica diuisione correcta, fraterno unitatis Christi uinculo obstricti, mirantibus et gaudentibus omnibus bonis, dolente autem solo diabolo et  similibus eius, pariter in Ecclesiam ad gratiarum actionem, laudesque Deo reddendas ardentissima et lucidissima caritate pergamus.

2. Quid enim magnum est, si oculus pacatus attendat, et cogitatio christiana non deserat considerare et uidere, remotis humanis criminationibus seu ueris seu falsis, in eis Litteris Ecclesiam esse querendam, ubi Christus Redemptor eius innotuit? Nam sicut non audimus contra Christum eos qui dicunt corpus eius de sepulcro furatum a discipulis; sic non debemus audire contra eius Ecclesiam eos qui dicunt non eam esse nisi in solis Afris et Afrorum paucissimis sociis: Apostolus quippe dicit quoniam ueraces christiani membra sunt Christi ; sicut ergo non credimus furto cuiusquam periisse carnem Christi mortuam de sepulcro, sic credere non debemus peccato cuiusquam uiua eius membra periisse de mundo. Non est itaque difficile, quoniam caput est Christus, et corpus Ecclesia, simul in Euangelio commendatum uidere, et caput contra calumnias Iudeorum, et corpus contra criminationes hereticorum. Nam quod legitur, Oportebat Christum pati, et resurgere a mortuis tertio die, contra eos est qui dicunt mortuum de sepulcro esse sublatum; quod autem sequitur, et predicari in nomine eius penitentiam, et remissionem peccatorum, per omnes gentes, incipientibus ab Ierusalem , contra eos est qui dicunt non esse Ecclesiam in orbe terrarum: ut uno breui capitulo paucisque uerbis, et inimicus capitis, et inimicus corporis repellatur, et, si fideliter attenderit, corrigatur.

3. Nam tenere istas inimicitias fratres nostros tanto magis dolemus, quanto magis eos constat easdem Scripturas nobiscum tenere, quibus hec apertissima testimonia continentur. Iudei quippe qui negant resurrexisse Christum, saltem non accipiunt Euangelium: isti autem fratres nostri utriusque Testamenti auctoritate deuincti sunt; et tamen criminari nos uolunt de Euangelio tradito, et nolunt ei credere recitato. Sed nunc fortasse huius collationis cura suscepta diligentius perscrutati sunt Scripturas sacras; et quia in eis innumerabilia testimonia repererunt, quibus promissa est Ecclesia futura in omnibus gentibus, et toto orbe terrarum, sicut eam reddi et presentari cepisse in Euangelio et Epistolis apostolicis, et in Actibus Apostolorum uidemus, ubi et ipsa loca, et ciuitates, et prouincie leguntur, per quas creuit, incipiens ab Ierusalem, ut inde se etiam in Africam non migrando, sed crescendo diffunderet; non autem inuenerunt aliquod testimonium diuinorum eloquiorum, ubi dictum est eam perituram de ceteris partibus mundi, et in sola Africa Donati parte mansuram; et uiderunt quam sit absurdum, pro illa, que fuerat peritura, tot testimonia diuina recitari; pro ea uero, que, sicut putant, fuerat Domino placitura, nullum eius testimonium reperiri: hec forte cogitantes, ad finiendas uanas, et perniciosas, et saluti eterne contrarias inimicitias, ad locum collationis nostre omnes conuenire uoluerunt, non ut tumultus nouus oriatur, sed ut uetusta discordia finiatur.

 4. Nam et illud quo in nos solent grauiter irritari, quod reges terre, quos tanto ante predictum est Christo domino seruituros, leges contra hereticos et schismaticos pro catholica pace constituunt, credimus quod aliquando cogitauerint non esse culpandum: quia et antiqui reges non solum gentis Hebraice, sed etiam alienigene, ne quisquam contra Deum Isrel, hoc est uerum Deum, non tantum faceret, sed uel diceret aliquid, omnes regni sui populos preceptis minacissimis terruerunt; et maiores istorum ipsam Ceciliani causam, unde nata est ista dissensio, ad Constantinum imperatorem per Anulinum proconsulem accusando miserunt; quod utique non ob aliud uidentur fecisse, nisi ut imperator Constantinus contra eos qui superati essent, eis qui superassent, aliquid regali auctoritate decerneret; totamque ipsam causam potuerunt , archiuis publicis perserutatis, inuenire olim esse finitam, post ecclesiastica iudicia, quibus absolutus est Cecilianus, illo etiam imperatore iudicante, ad cuius examen rem totam et primo miserunt, et postea perduxerunt. Ibi potuerunt etiam causam Felicis Aptungensis ordinatoris Ceciliani, quem malorum omnium fontem in concilio suo dixerant, cognoscente Aeliano proconsule ex precepto eiusdem imperatoris, inuenire purgatam.

5. Quanquam et hoc si attenderunt, et, quod facile fuerat, aduerterunt, in Scripturis sanctis Ecclesiam Christi permixtis zizaniis, et palea, et piscibus malis futuram esse promissam usque ad tempus messis , uentilationis , et littoris , utique cogitare potuerunt, etiamsi malam causam Cecilianus et cepiscopi eius habuissent, nichil eos preiudicare potuisse orbi christiano, quem Deus paucis credentibus tanto ante promisit, et nunc multis uidentibus reddidit. Nisi forte plus contra Ecclesiam ualuit homo peccans, quam pro Ecclesia Deus iurans, et iniquitas quod amisit, quam ueritas quod promisit. Hec sentire quam sit stultum et impium iam fortasse uiderunt: cogitauerunt quoque damnatos a se Maximianistas Primiani damnatores per potestates terrenas etiam de basilicis curasse pellendos, et ibi certius exemplo suo recentiore didicerunt non esse peccatum, si tale aliquid Ecclesia contra rebelles suos ab huiusmodi potestatibus postulat: et quod aliquos ex damnatis postea receperunt, quos cum damnarent, aliis etiam plurimis in eadem societate schismatis constitutis dilationem dederunt, quos in Maximiani sacrilegi surculi communione impollutos mansisse dixerunt, et Baptismum uel a damnatis, uel a sociis eorum, quamuis foris in schismate datum, rescindere atque iterare non ausi sunt; satis utique iudicarunt ea que contra nos dicebant, exemplo suo esse damnata: et credendum est quod iam intelligant quam sit indignum, quam intolerabile, ut cum sedeant in cathedris episcopalibus cum istis, et cum ipso simul Primiano damnatores eius et damnati in causa eius, ut sit pax in parte Donati, de Ceciliano infametur orbis christianus, ne in pace uiuat unitas Christi.

 6. Hec omnia fortasse cogitantes, et Dei timore permoti, omnes collationis loco adesse uoluerunt, non tumultus dispositione, sed pacis. Quod enim propterea se uniuersos adesse dixerunt, ut eorum numerus appareat, quoniam eos paucos esse aduersarii sepe sui mentiti sunt; hoc si aliquando a nostris dictum est, de his locis dici uerissime potuit ubi nostrorum cepiscoporum et clericorum atque laicorum longe maior est numerus, et maxime in proconsulari prouincia: quanquam, excepta Numidia consulari, etiam in ceteris prouinciis Africanis nostrorum numero facillime superentur; aut certe, in comparatione omnium gentium, per quas catholica communio dilatatur, eos esse paucissimos rectissime dicimus. Sed nunc si numerum suum innotescere uoluissent, nonne ordinatius atque tranquillius innotesceret per eorum subscriptiones, quas ut mandato suo te cernente subiungant, edicto admonuisti? Quid sibi ergo uult quod collationis loco omnes adesse desiderant? Si enim pacem non cogitant, quid non perturbabunt locuturi, aut quid illic facient tacituri? Nam etiamsi clamor non sit, solus susurrus ipse multorum, satis magnum strepitum faciet, quo impediatur illa collatio.

7. Quid est autem quod in Notoria sua ponendum putarunt, ideo se iuste flagitasse ut omnes adessent, quia omnes conuenti sunt ut uenirent? quasi possent eligi pauci qui adesse deberent, nisi ab omnibus qui uenissent, ut eorum electioni te presente subscriberent, ac sic in paucis omnes essent, cum ab omnibus pauci electi essent. Aut ergo tumultus ab eis cogitatur, aut pax; quorum illud optamus, illud cauemus: et ideo ne forte, quod absit, hoc preparetur potius quod cauemus quam quod optamus, consentimus adesse omnes illos, ut tamen a nobis tantus adsit numerus, quantus tue Spectabilitati sufficere uisus est; ut tumultuosum per turbas si quid emerserit, nonnisi eis recte imputetur, in quorum parte presens fuerit ad rem, que a paucis agenda est, omnino superflua multitudo. Si autem quod uotis omnibus cupimus, quod ardenter appetimus, quod suppliciter a Domino deprecamur, causa unitatis faciende illa erit necessaria multitudo, cum uoluerint, omnes aderimus, et ad tantum bonum, illo adiuuante qui hoc donat, alacriter conuolabimus, dicentes. Fratres nostri estis , non iam eis qui nos detestantur, sed qui odio finito amplectuntur, ut nomen Domini honorificetur, et appareat illis in iucunditate iam nobiscum experientibus, quam bonum sit et iucundum fratres habitantes in unum . : Optamus te, fili, in Deo bene ualere. : Aurelius episcopus Ecclesie catholice Carthaginensis, subscripsi. : Siluanus prime sedis prouincie Numidie, subscripsi.



EPISTOLA CXXX [* 1Kb]  . Augustinus Probe uidue diuiti prescribit quomodo sit orandus Deus.

 AUGUSTINUS episcopus seruus Christi seruorumque Christi, religiose famule Dei PROBAE  , in Domino dominorum salutem.



CAPUT PRIMUM.

1. Et petisse te et promisisse me recolens, ut de orando Deo ad te aliquid scriberem, ubi tribuente ipso quem oramus, tempus facultasque concessa est, oportuit ut debitum meum iam iamque persoluerem, et pio studio tuo in Christi caritate seruirem. Quam me autem letificauerit ipsa petitio tua, in qua cognoui quantam rei tante curam geris, uerbis explicare non possum. Quod enim maius oportuit esse negotium uiduitatis tue, quam persistere in oratione nocte ac die, secundum Apostoli admonitionem? ille quippe ait: Que autem uere uidua est et desolata sperauit in Domino, et persistit in oratione nocte ac die . Unde mirum uideri potest, cum sis secundum hoc seculum nobilis, diues, tanteque familie mater, et in eo licet uidua, non tamen desolata, quomodo occupauerit cor tuum precipueque sibi uindicauerit orandi cura; nisi quia prudenter intelligis quod in hoc mundo et in hac uita nulla anima possit esse secura.

2. Proinde qui tibi eam cogitationem dedit, profecto facit quod Discipulis suis, non pro seipsis, sed pro humano genere contristatis, et desperantibus quemquam posse saluari, posteaquam ab illo audierunt facilius esse camelum intrare per foramen acus, quam diuitem in regnum celorum; mirifica et misericordissima pollicitatione respondit, Deo esse facile quod hominibus impossibile est . Cui ergo facile est ut etiam diues intret in regnum celorum, inspirauit tibi piam sollicitudinem, de qua me consulendum putasti quonam modo esset tibi orandum. Ille namque cum etiam hic adhuc esset in carne, Zacheum diuitem in regnum celorum misit , et resurrectione atque ascensione glorificatus, multos postea diuites impartito Spiritu sancto fecit huius seculi contemptores, et finita diuitiarum cupiditate ditiores. Quomodo enim tu sic studeres orare Deum, nisi sperares in eo? quomodo autem sperares in eo, si sperares in incerto diuitiarum, et contemneres preceptum saluberrimum, quo Apostolus ait: Precipe diuitibus huius mundi non superbe sapere, neque sperare in incerto diuitiarum, sed in Deo uiuo qui prestat nobis omnia abundanter ad fruendum; ut diuites sint in operibus bonis, facile tribuant, communicent, thesaurizent sibi fundamentum bonum in futurum, ut apprehendant ueram uitam ?



CAPUT II.

3. Debes itaque pre amore huius uere uite, etiam desolatam te putare in hoc seculo, in quantalibet eius felicitate uerseris. Nam sicut est illa  uera uita, in cuius comparatione utique ista que multum amatur, quamlibet iucunda atque producta sit, nec uita dicenda est: sic est etiam solatium uerum, quod per prophetam Dominus promittit dicens, Dabo illi solatium uerum, pacem super pacem ; sine quo solatio quecumque sunt terrena solatia, magis in eis desolatio, quam consolatio reperitur. Diuitie quippe atque fastigia dignitatum, ceteraque huiusmodi quibus felices se esse putant mortales uere illius felicitatis expertes, quid afferunt consolationis, cum sit eis non [1 1Kb] indigere quam eminere prestantius; que plus excruciant adepta timore amissionis, quam concupita adeptionis ardore [2 1Kb] ? Talibus bonis non fiunt homines boni, sed aliunde boni facti, bene utendo faciunt ut ista sint bona. Non sunt ergo in iis uera solatia, sed ibi potius ubi uera uita. Nam inde necesse est ut fiat homo beatus, unde fit bonus.

4. Homines autem boni uidentur etiam in hac uita prestare non parua solatia. Nam si paupertas angit, si luctus mestificat, si dolor corporis inquietat, si contristat exsilium, si ulla calamitas alia uexat, adsint boni homines qui non solum gaudere cum gaudentibus, uerum etiam flere cum flentibus  norunt, et salubriter alloqui et colloqui sciunt; plurimum illa aspera leniuntur, releuantur grauia, superantur aduersa. Sed ille hoc in eis et per eos agit, qui spiritu suo [3 1Kb] bonos fecit. E contra, si diuitie circumfluant, nulla orbitas accidat, adsit sanitas carnis, incolumi habitetur in patria, et cohabitent mali homines, in quibus nemo sit cui fides habeatur, a quo non dolus, fraus, ire, discordie, insidie timeantur, atque sustineantur; nonne illa omnia fiunt amara et dura, nec aliquid letum uel dulce est in eis? Ita in quibuslibet rebus humanis nichil est homini amicum sine homine amico. Sed quotusquisque talis inuenitur, de cuius animo et moribus sit in hac uita certa securitas? Nam sicut sibi quisque nemo alter alteri notus est; et tamen nec sibi quisque ita notus est, ut sit de sua crastina conuersatione securus. Proinde quamuis ex fructibus suis multi cognoscantur, et alii quidem bene uiuendo proximos letificent, alii male uiuendo contristent; tamen propter humanorum animorum ignota et incerta, rectissime Apostolus admonet ut non ante tempus quidquam iudicemus, donec ueniat Dominus, et illuminet abscondita tenebrarum, et manifestet cogitationes cordis, et tunc laus erit unicuique a Deo .

5. In iis igitur uite huius tenebris, in quibus peregrinamur a Domino, quamdiu per fidem ambulamus, non per speciem , desolatam debet se christiana anima reputare, ne desistat orare: et Scripturarum diuinarum sanctarumque sermoni discat tanquam lucerne in obscuro loco posite fidei oculum intendere, donec dies lucescat, et lucifer oriatur in cordibus nostris . Huius enim lucerne  quidam fons ineffabilis lumen illud est, quod sic lucet in tenebris, ut non comprehendatur a tenebris, cui uidendo, fide corda mundanda sunt: Beati enim mundo corde; quoniam ipsi Deum uidebunt ; et, Scimus quoniam cum apparuerit, similes ei erimus, quoniam uidebimus eum sicuti est . Tunc erit uera uita post mortem, uerumque solatium post desolationem: illa uita eximet animam nostram de morte, et illud solatium oculos nostros a lacrymis; et quoniam ibi iam non erit ulla tentatio, ideo sequitur in eodem psalmo, Pedes meos a lapsu. Porro si nulla tentatio, iam nulla oratio: non enim ibi adhuc erit promissi boni exspectatio, sed redditi contemplatio; unde, Placebo, inquit, Domino in regione uiuorum , ubi tunc erimus, non in deserto mortuorum, ubi nunc sumus. Mortui enim estis, ait Apostolus, et uita uestra abscondita est cum Christo in Deo: cum autem Christus apparuerit uita uestra, tunc et uos apparebitis cum ipso in gloria . Hec est enim uera uita, quam iubentur bonis operibus apprehendere diuites: et ibi est uerum solatium; quo solatio nunc uidua desolata, etiam que filios et nepotes habet, et domum suam pie tractat, agens cum omnibus suis ut ponant in Deo spem suam, dicit tamen in oratione, Sitiuit tibi anima mea: quam multipliciter tibi et caro mea, in terra deserta, et sine uia, et sine aqua ; quod est ista moribunda uita, quibuslibet mortalibus solatiis frequentetur, quibuslibet itinerantibus comitetur, quantalibet rerum copia cumuletur. Nosti quippe ista omnia quam incerta sint: et in illius promisse felicitatis comparatione quid essent, etiamsi incerta non essent?

6. Hec dixi, quoniam sermonem meum uidua diues et nobilis, et tante familie mater, de oratione quesisti, ut etiam tecum in hac uita permanentibus et obsequentibus tuis, te sentias desolatam, nondum utique apprehensa illa uita, ubi est uerum certumque solatium, ubi implebitur quod in prophetia dictum est: Satiati sumus mane misericordia tua; et exsultauimus et iucundati sumus in omnibus diebus nostris. Iucundati sumus pro diebus quibus nos humiliasti, annis quibus uidimus mala .



CAPUT III.

7. Antequam ergo ista consolatio ueniat, quantacumque temporalium bonorum felicitate circumfluas, ut persistas in orationibus die ac nocte, desolatam te esse memineris. Non enim Apostolus qualicumque uidue hoc munus tribuit: Sed que uere, inquit, uidua est et desolata, sperauit in Domino, et persistit in orationibus die ac nocte. Quod uero sequitur, uigilantissime caue, Que autem in deliciis agit, uiuens mortua est : agit enim homo in iis que diligit, que pro magno appetit, quibus beatum se esse credit. Quapropter quod Scriptura dixit de diuitiis, Diuitie si affluant, ne apponatis cor , hoc etiam de deliciis tibi dico: Delicie si affluant, ne apponas cor. Non ideo te magnipendas, quod non desunt, quod affatim suppetunt, quod uelut ex fonte largissimo terrene felicitatis fluunt. Omnino hec in te despice atque contemne,  nec in iis quidquam requiras preter integram corporis ualetudinem. Hec enim contemnenda non est propter necessarios usus uite, antequam mortale hoc induatur immortalitate ; hoc est uera et perfecta et perpetua sanitate, que non terrena deficiens infirmitate, corruptibili uoluptate reficitur, sed celesti firmitate persistens, eterna incorruptione uegetatur. Nam et ipse Apostolus, Carnis, inquit, prouidentiam ne feceritis in concupiscentiis ; quia gerimus curam carnis, sed ad necessitatem salutis. Nemo enim unquam carnem suam odio habuit , sicut itidem ipse dicit. Hinc est enim quod et Timotheum, nimium, sicut apparet, corporis castigatorem admonet ut modico uino utatur, propter stomachum et frequentes suas infirmitates .

8. Has ergo delicias, in quibus uidua si agit, hoc est, si delectatione cordis [1 1Kb] heret atque habitat, uiuens mortua est, multi sancti et sancte omni modo cauentes, ipsas uelut matres deliciarum diuitias dispergendo pauperibus abiecerunt, et tali modo in celestibus thesauris tutius condiderunt. Quod si tu deuincta aliquo pietatis officio non facis, tu scis quam de iis rationem reddas Deo. Nemo enim scit quid agatur in homine, nisi spiritus hominis qui in ipso est . Nos non debemus ante tempus quidquam iudicare, donec ueniat Dominus, qui et illuminabit abscondita tenebrarum, et manifestabit cogitationes cordis, et tunc laus erit unicuique a Deo . Pertinet tamen ad uidualem curam tuam, delicie si affluant, ne apponas cor, ne in eis putrescendo moriatur quod sursum esse debet ut uiuat. Te in illorum numero deputato, de quibus scriptum est: uiuent corda eorum in seculum seculi .



CAPUT Iu.

9. Audisti qualis [2 1Kb] ores, nunc audi et quid ores, unde me maxime consulendum putasti, quoniam te permouet quod ait Apostolus, Quid enim oremus, sicut oportet nescimus ; et timuisti ne magis tibi obsit, non sicut oportet orare, quam non orare. Quod itaque dici breuiter potest, ora beatam uitam: hanc enim habere omnes homines uolunt; nam et qui pessime et perdite uiuunt, nullo modo ita uiuerent, nisi eodem modo se esse uel posse fieri beatos putarent. Quid ergo aliud oportet te orare, nisi id quod cupiunt et mali et boni, sed ad quod perueniunt non nisi boni?



CAPUT u.

10. Hic fortasse iam queras quid sit ipsa beata uita. In qua questione multorum philosophorum ingenia otiaque contrita sunt, qui tamen eam tanto minus inuenire potuerunt, quanto minus eius fontem honorauerunt, eique gratias non egerunt. Prius itaque attende, utrum acquiescendum sit eis qui dicunt eum beatum esse qui secundum suam uiuit uoluntatem. Sed absit ut hoc uerum esse credamus: quid si enim nequiter uelit uiuere? Nonne tanto miserior esse conuincitur, quanto facilius mala eius uoluntas  impletur? Merito hanc sententiam etiam ipsi qui sine cultu Dei philosophati sunt, respuerunt. Nam quidam eorum uir eloquentissimus ait: Ecce autem alii non philosophi quidem, sed prompti tamen ad disputandum, omnes aiunt esse beatos qui uiuunt ut ipsi uelint. Falsum id quidem: uelle enim quod non deceat, idem ipsum miserrimum; nec tam miserum est non adipisci quod uelis, quam adipisci uelle quod non oporteat . Quid tibi uidetur? hec uerba nonne ab ipsa ueritate per quemlibet hominem dicta sunt? Possumus ergo hic dicere quod Apostolus ait de quodam propheta Cretensi, cum eius illi sententia placuisset: Testimonium hoc uerum est .

11. Ille igitur beatus est, qui omnia que uult habet, nec aliquid uult quod non decet. Quod si ita est, uide iam que homines non indecenter uelint. Alius uult coniugari, alius coniugio uiduatus deinceps continenter eligit uiuere, alius nullum concubitum nec in ipsis nuptiis experiri. Et si aliud hic alio melius reperitur, nullum tamen istorum possumus dicere indecenter aliquid uelle: sic et optare filios, nuptiarum scilicet fructum, et eis qui suscepti fuerint uitam ac salutem, quo uoto plerumque occupatur etiam continentia uidualis; nam etsi spreto coniugio iam non optant etiam filios procreare, optant tamen quos procreauerunt incolumes uiuere. Ab hac omni cura immunis est uirginalis integritas. Habent tamen omnes charos, et charas, quibus non indecenter optant etiam temporalem salutem. Sed cum istam salutem in seipsis et in eis quos diligunt adepti homines fuerint, num poterimus eos dicere iam beatos? Habent enim aliquid quod non dedecet uelle; sed si alia non habent maiora atque meliora et utilitatis decorisque pleniora, adhuc a beata uita longe absunt.



CAPUT uI.

12. Placetne igitur ut super salutem istam temporalem optent sibi ac suis honores et potestates? Sane, si ut per hoc consulant eis qui uiuunt sub eis, non propter hec ipsa, sed propter aliud quod inde fit bonum, decet ea uelle: si autem propter inanem fastum elationis pompamque superfluam uel etiam noxiam uanitatis, non decet. Quocirca si optant sibi ac suis etiam sufficientiam rerum necessariarum, de qua sic Apostolus loquitur, Est autem questus magnus pietas cum sufficientia. Nihil enim intulimus in hunc mundum, sed nec auferre hinc aliquid possumus: uictum et legumentum habentes, his contenti simus. Nam qui uolunt diuites fieri, incidunt in tentationem et laqueum et desideria multa stulta et noxia, que mergunt homines in interitum et perditionem. Radix enim omnium malorum est auaritia; quam quidam appetentes a fide errauerunt, et inseruerunt se doloribus multis : hanc ergo sufficientiam non indecenter uult, quisquis uult, nec amplius uult; alioquin non ipsam uult, et ideo nec decenter uult. Hanc optabat et pro hac orabat qui dicebat: Diuitias et paupertatem ne dederis mihi; constitue autem mihi que necessaria sunt sufficienter, ut ne satiatus mendax efficiar, et dicam, Quis me uidet? aut pauper factus furer, et periurem nomen Dei mei . uides certe et istam sufficientiam  non appeti propter seipsam, sed propter salutem corporis, et congruentem habitum persone hominis, quo habitu non sit inconueniens eis cum quibus honeste officioseque uiuendum est.

13. In his itaque omnibus incolumitas hominis et amicitia propter seipsa appetuntur; sufficientia uero rerum necessariarum non propter seipsam, sed propter duo superiora queri solet, cum decenter queritur. Incolumitas porro in ipsa uita, ac salute, atque integritate animi et corporis constituta est. Itemque amicitia non angustis finibus terminanda est: omnes enim quibus amor et dilectio debetur, amplectitur, quamuis in alios propensius, in alios suspensius inclinetur; peruenit autem usque ad inimicos, pro quibus etiam orare precipimur. Ita nemo est in genere humano cui non dilectio, etsi non pro mutua caritate, pro ipsa tamen communis nature societate debeatur.



CAPUT uII.

Sed ii nos multum iusteque delectant, a quibus uicissim sancte casteque diligimur. Ista cum habentur, ut teneantur, cum autem non habentur, ut habeantur, orandum est.

14. Hoccine totum, et hec sunt omnia quibus beate summa uite colligitur? an aliquid aliud ueritas docet quod his omnibus preferatur? Nam et illa sufficientia, et ipsa incolumitas, uel propria uel amicorum, quamdiu temporalis est, pro eterne uite adeptione abiicienda est: quanquam fortasse corpus, animus uero nullo modo sanus existimandus est, qui non temporalibus eterna preponit; neque enim in tempore utiliter uiuitur, nisi ad comparandum meritum quo in eternitate uiuatur. Ad illam ergo unam uitam, qua cum Deo et de Deo uiuitur, cetera que utiliter et decenter optantur, sine dubio referenda sunt. In eo quippe nosmetipsos diligimus, si Deum diligimus: et ex alio precepto proximos nostros sicut nosmetipsos ita uere diligimus, si eos ad Dei similem dilectionem, quantum in nobis est, perducamus. Deum igitur diligimus propter seipsum, et nos ac proximos propter ipsum: nec cum ita uiuimus, iam nos in ipsa beata uita constitutos existimemus, quasi nichil sit amplius quod oremus. Quomodo enim iam beate uiuimus, cum illud adhuc desit, propter quod unum bene uiuimus?



CAPUT uIII.

15. Utquid ergo per multa dispergimur, et querimus quid oremus, timentes ne forte sicut non oportet oremus, ac non potius cum Psalmo dicimus: Unam petii a Domino, hanc requiram; ut habitem in domo Domini omnes dies uite mee; ut contempler delectationem Dei, et uisitem templum eius ? Ibi namque omnes dies non ueniendo et transeundo fiunt omnes, nec initium alterius est finis alterius; omnes sine fine simul sunt, ubi nec ipsa uita habet finem, cuius illi dies sunt. Propter hanc adipiscendam uitam beatam ipsa uera uita beata nos orare docuit, non in multiloquio, tanquam eo fiat ut exaudiamur quo loquaciores sumus, cum eum oremus qui nouit, sicut ipse Dominus ait, quid nobis necessarium sit, priusquam petamus ab eo . Unde mirum uideri potest, quamuis multiloquium prohibuerit, cur nos sic orare adhortatus  sit, qui nouit quid nobis necessarium sit, priusquam petamus ab eo, ut diceret, Oportet semper orare, et non deficere; uidue cuiusdam proposito exemplo, que de suo aduersario cupiens uindicari, iudicem iniquum sepe interpellando flexit ad audiendum, non iustitia uel misericordia permotum, sed tedio superatum: ut hinc admoneremur, quam certius nos exaudiat misericors et iustus Dominus Deus sine intermissione orantes, quando illa nec ab iniquo et impio iudice potuit assidua interpellatione contemni; et quam libens atque placatus bona desideria impleat eorum, a quibus aliena peccata nouit ignosci, si quo cupiebat illa peruenit que uoluit uindicari . Ille quoque cui amicus de uia uenerat, nec quod ei apponeret habebat, ab amico sibi tres panes cupiens commodari, quibus fortasse ipsa Trinitas unius substantie figurata est, iam cum suis seruis dormientem petitor instantissimus et molestissimus excitauit, ut daret ei quantos uolebat, magis et ipse uitando tedium quam beneuolentiam cogitando: ut hinc intelligeremus, si dare cogitur qui cum dormiat, a petente excitatur inuitus, quanto det benignius qui nec dormire nouit, et dormientes nos excitat ut petamus.

16. Hinc est et illud: Petite et accipietis; querite et inuenietis; pulsate et aperietur uobis. Omnis enim qui petit accipit, et querens inuenit, et pulsanti aperietur. Aut quis est ex uobis homo, a quo filius suus panem petit, numquid lapidem porrigit ei? aut si piscem petit, numquid serpentem porrigit illi? aut si ouum petit, numquid porrigit ei scorpium? Si ergo uos, cum sitis mali, nostis bona data dare filiis uestris, quanto magis Pater uester celestis dabit bona petentibus se ? Cum ergo secundum tria illa que commendat Apostolus, fides significetur in pisce, uel propter aquam Baptismi, uel quod in huius seculi fluctibus integra est; cui contrarius est ille serpens, qui ut non crederetur Deo, uenenosa fraude persuasit: spes in ouo, quia uita pulli nondum est, sed futura est, nec iam uidetur, sed adhuc speratur; spes enim que uidetur, non est spes ; cui contrarius est scorpius, quoniam qui sperat eternam uitam, que retro sunt obliuiscitur, et in anteriora se extendit; cui noxium est retro respicere; scorpius autem ex ea parte cauendus est, quam uenenatam et aculeatam retrorsum habet: caritas in pane; maior enim horum caritas , et in cibis utique uincit cetera panis utilitas; cui contrarius est lapis, quoniam dura corda respuunt caritatem: siue aliud aliquid congruentius ista significent, tamen qui nouit bona data dare filiis suis, petere nos et querere et pulsare compellit.

17. Quod quare faciat, qui nouit quid nobis necessarium sit, priusquam petamus ab eo, mouere animum potest, nisi intelligamus quod Dominus et Deus noster non uoluntatem nostram sibi uelit innotescere, quam non potest ignorare; sed exerceri in orationibus desiderium nostrum, quo possimus capere quod preparat dare. Illud enim ualde magnum est, sed nos ad capiendum parui et angusti sumus. Ideo nobis dicitur:  Dilatamini; ne sitis iugum ducentes cum infidelibus . Tanto quippe illud quod ualde magnum est, quod nec oculus uidit, quia non est color; nec auris audiuit, quia non est sonus; nec in cor hominis ascendit , quia cor hominis illuc debet ascendere, sumemus capacius, quanto id et fidelius credimus, et speramus firmius, et desideramus ardentius.



CAPUT IX.

18. In ipsa ergo fide et spe et caritate continuato desiderio semper oramus. Sed ideo per certa interualla horarum et temporum etiam uerbis rogamus Deum, ut illis rerum signis nos ipsos admoneamus, quantumque in hoc desiderio profecerimus nobis ipsis innotescamus, et ad hoc augendum nos ipsos acrius excitemus. Dignior enim sequetur effectus, quem feruentior precedit affectus. Ac per hoc et quod ait Apostolus, Sine intermissione orate , quid est aliud quam, Beatam uitam, que nulla nisi eterna est, ab eo qui eam solus dare potest, sine intermissione desiderate? Semper ergo hanc a Domino Deo desideremus, et oremus semper. Sed ideo ab aliis curis atque negotiis, quibus ipsum desiderium quodammodo repescit, certis horis ad negotium orandi mentem reuocamus, uerbis orationis nos ipsos admonentes in id quod desideramus, intendere, ne quod tepescere ceperat, omnino frigescat, et penitus exstinguatur, nisi crebrius inflammetur. Unde et illud quod idem apostolus ait, Postulationes uestre innotescant apud Deum , non sic accipiendum est, tanquam Deo innotescant, qui eas et antequam essent utique nouerat, sed nobis innotescant apud Deum per tolerantiam, non apud homines per iactantiam. Aut forte etiam innotescant Angelis qui sunt apud Deum, ut quodammodo eas offerant Deo, et de his consulant, et quod eo iubente implendum esse cognouerint, sicut oportere ibi cognouerint, hoc nobis uel euidenter uel latenter apportent: dixit enim angelus homini: Et nunc quando orabas tu et Sara, ego obtuli orationem uestram in conspectu claritatis Dei .



CAPUT X.

19. Que cum ita sint, etiam cum diu orare uacat, id est cum alia bonarum et necessariarum actionum non impediuntur officia, quamuis et in eis, ut dixi, desiderio illo semper orandum sit, non est improbum nec inutile. Neque enim, ut nonnulli putant, hoc est orare in multiloquio, si diutius oretur. Aliud est sermo multus, aliud diuturnus affectus. Nam et de ipso Domino scriptum est quod pernoctauerit in orando , et quod prolixius orauerit : ubi quid aliud quam nobis prebebat exemplum, in tempore precator opportunus, cum Patre exauditor eternus?

20. Dicuntur fratres in Aegypto crebras quidem habere orationes, sed eas tamen breuissimas, et raptim quodammodo iaculatas, ne illa uigilanter erecta, que oranti plurimum necessaria est, per productiores moras euanescat atque hebetetur intentio. Ac per hoc etiam ipsi satis ostendunt, hanc intentionem, sicut non est obtundenda, si perdurare non potest, ita si perdurauerit,  non cito esse rumpendam. Absit enim ab oratione multa locutio, sed non desit multa precatio, si feruens perseuerat intentio. Nam multum loqui, est in orando rem necessariam superfluis agere uerbis. Multum autem precari, est ad eum quem precamur, diuturna et pia cordis excitatione pulsare. Nam plerumque hoc negotium plus gemitibus quam sermonibus agitur, plus fletu quam affatu. Ponit autem lacrymas nostras in conspectu suo, et gemitus noster non est absconditus ab eo qui omnia per uerbum condidit, et humana uerba non querit.



CAPUT XI.

21. Nobis ergo uerba necessaria sunt, quibus commoneamur et inspiciamus quid petamus, non quibus Dominum seu docendum seu flectendum esse credamus. Cum ergo dicimus, Sanctificetur nomen tuum, nos ipsos admonemus desiderare ut nomen eius quod semper sanctum est, etiam apud homines sanctum habeatur, hoc est non contemnatur; quod non Deo, sed hominibus prodest. Et in eo quod dicimus, Adueniat regnum tuum, quod seu uelimus, seu nolimus, utique ueniet, desiderium nostrum ad illud regnum excitamus, ut nobis ueniat, atque nos in eo regnare mereamur. Cum dicimus, Fiat uoluntas tua sicut in celo et in terra, nobis ab illo precamur ipsam obedientiam, ut sic a nobis fiat uoluntas eius, quemadmodum fit in celestibus ab Angelis eius. Cum dicimus, Panem nostrum quotidianum da nobis hodie; per id quod dicitur hodie, significatur hoc tempore, ubi uel illam sufficientiam petimus, a parte que excellit, id est nomine panis totam significantes; uel Sacramentum fidelium, quod in hoc tempore necessarium est, non tamen ad huius temporis, sed ad illam eternam felicitatem assequendam. Cum dicimus, Dimitte nobis debita nostra, sicut nos dimittimus debitoribus nostris, nos admonemus et quid petamus, et quid faciamus, ut accipere mereamur. Cum dicimus, Ne nos inferas in tentationem, nos admonemus hoc petere, ne deserti eius adiutorio alicui tentationi uel consentiamus decepti, uel cedamus afflicti. Cum dicimus, Libera nos a malo , nos admonemus cogitare, nondum nos esse in eo bono ubi nullum patiemur malum. Et hoc quidem ultimum quod in dominica oratione positum est, tam late patet, ut homo christianus in qualibet tribulatione constitutus in hoc gemitus edat, in hoc lacrymas fundat, hinc exordiatur, in hoc immoretur, ad hoc terminet orationem. His enim uerbis res ipsas memorie nostre commendari oportebat.



CAPUT XII.

22. Nam quelibet alia uerba dicamus, que affectus orantis uel precedendo format ut clareat, uel consequendo attendit ut crescat; nichil aliud dicimus quam quod in ista dominica oratione positum est, si recte et congruenter oramus. Quisquis autem id dicit quod ad istam euangelicam precem pertinere non possit, etiamsi non illicite orat, carnaliter orat: quod nescio quemadmodum non dicatur illicite, quandoquidem spiritu renatos nonnisi spiritualiter decet orare. Qui enim dicit, uerbi gratia, Clarificare in omnibus gentibus, sicut clarificatus es in nobis: et, Prophete tui fideles inueniantur ;  quid aliud dicit quam, Sanctificetur nomen tuum? Qui dicit, Deus uirtutum, conuerte nos, et ostende faciem tuam, et salui erimus ; quid aliud dicit quam, ueniat regnum tuum? Qui dicit, Itinera mea dirige secundum uerbum tuum, et ne dominetur mei omnis iniquitas ; quid aliud dicit quam, Fiat uoluntas tua sicut in celo et in terra? Qui dicit, Paupertatem et diuitias ne dederis mihi ; quid aliud dicit quam, Panem nostrum quotidianum da nobis hodie? Qui dicit, Memento, Domine, Dauid, et omnis mansuetudinis eius : aut, Domine, si feci istud, si est iniquitas in manibus meis, si reddidi retribuentibus mihi mala ; quid aliud dicit quam, Dimitte nobis debita nostra, sicut et nos dimittimus debitoribus nostris? Qui dicit, Aufer a me concupiscentias uentris, et desiderium concubitus ne apprehendat me ; quid aliud dicit quam, Ne nos inferas in tentationem? Qui dicit, Erue me ab inimicis meis, Deus, et ab insurgentibus super me libera me ; quid aliud dicit quam, Libera nos a malo? Et si per omnia precationum sanctarum uerba discurras, quantum existimo, nichil inuenies quod in ista dominica non contineatur et concludatur oratione. Unde liberum est aliis atque aliis uerbis, eadem tamen in orando dicere; sed non debet esse liberum alia dicere.

23. Hec et pro nobis, et pro nostris, et pro alienis, atque pro ipsis inimicis sine fluctu dubitationis oranda sunt: quamuis alius pro isto, alius pro illo, sicut se habent propinquitates uel longinquitates necessitudinum, in corde orantis oriatur aut excellat affectus. Qui autem dicit in oratione, uerbi gratia, Domine, multiplica diuitas meas; aut, Da mihi tantas quantas illi uel illi dedisti; aut, Honores meos auge, fac me in hoc seculo prepotentem atque clarentem, uel si quid huiusmodi est; et hec dicit, eorum habens concupiscentiam, non id attendens, ut ex his secundum Deum prosit hominibus: puto eum non inuenire in oratione dominica quo possit hec uota coaptare. Quamobrem pudeat saltem petere que non pudet cupere; aut si et hoc pudet, sed cupiditas uincit, quanto melius hoc petitur, ut etiam ab isto cupiditatis malo liberet, cui dicimus, Libera nos a malo!



CAPUT XIII.

24. Habes, quantum arbitror, non solum qualis ores, uerum etiam quid ores; non me docente, sed illo qui omnes nos docere dignatus est. Beata uita querenda est, hec a Domino Deo petenda est. Quid sit beatum esse, a multis multa sunt disputata; sed nos ad multos et ad multa utquid imus? Breuiter in Scriptura Dei ueraciterque dictum est: Beatus populus cuius est Dominus Deus ipsius . In ipso populo ut simus, atque ad eum contemplandum et cum eo sine fine uiuendum peruenire possimus, finis precepti est caritas de corde puro, et conscientia bona, et fide non ficta . In eisdem tribus, pro conscientia bona spes posita est. Fides ergo et spes et caritas ad Deum perducunt orantem, hoc est credentem, sperantem, desiderantem, et que petat a Domino in dominica oratione  considerantem. Ieiunia et ab aliis uoluptatibus sine salutis neglectu carnalis concupiscentie refrenatio, maxime que eleemosyne multum adiuuant orationem, ut possimus dicere: In die tribulationis mee Deum exquisiui, manibus meis, nocte coram eo; et non sum deceptus . Quomodo enim Deus incorporalis et impalpabilis manibus exquiritur, nisi operibus exquiratur?



CAPUT XIu.

25. Adhuc est fortasse quod queras, cur Apostolus dixerit, Quid enim oremus sicut oportet, nescimus : neque enim ullo modo credendum est uel ipsum, uel quibus ista dicebat, dominicam nescisse orationem. Cur ergo putamus hoc eum dixisse quod nec temere potuit nec mendaciter dicere, nisi quia molestie tribulationesque temporales plerumque prosunt, uel ad sanandum tumorem superbie, uel ad probandam exercendamue patientiam, cui probate et exercitate clarior merces uberiorque seruatur, uel ad quecumque flagellanda et abolenda peccata; tamen nos nescientes quid ista prosint, ab omni tribulatione optamus liberari? Ab hac ignorantia nec seipsum Apostolus ostendit alienum, nisi forte quid oraret, sicut oportet, sciebat, quando in reuelationum magnitudine ne extolleretur datus est illi stimulus carnis, angelus satane, qui eum colaphizaret; propter quod ter Dominum rogauit ut eum auferret ab eo, utique, sicut oportet, nesciens quid oraret. Denique Dei responsum cur non fieret quod uir tantus orabat, et quare fieri non expediret, audiuit: Sufficit tibi gratia mea; nam uirtus in infirmitate perficitur .

26. In his ergo tribulationibus que possunt et prodesse et nocere, quid oremus, sicut oportet, nescimus: et tamen quia dura, quia molesta, quia contra sensum nostre infirmitatis sunt, uniuersali humana uoluntate, ut a nobis hec auferantur, oramus. Sed hoc deuotionis debemus Domino Deo nostro, ut si ea non abstulerit, non ideo nos ab eo negligi existimemus, sed potius pia patientia malorum, bona speremus ampliora: sic enim uirtus in infirmitate perficitur. Nonnullis quippe impatientibus Dominus Deus quod petebant concessit iratus, sicut contra Apostolo negauit propitius. Nam legimus Isrelite quid et quomodo rogauerint et acceperint; sed expleta concupiscentia, impatientia est grauiter castigata . Dedit et regem petentibus secundum cor eorum, sicut scriptum est, non secundum cor suum . Dedit etiam quod diabolus postulauit, ut probandus eius famulus tentaretur . Exaudiuit rogantes et immundos spiritus, ut in multos sues legio demonum mitteretur . Hec scripta sunt, ne forte se quisque magnipendat, si fuerit exauditus, cum aliquid impatienter petit, quod non impetrare plus prosit; aut se abiiciat, et de diuina erga se miseratione desperet, si non exaudiatur, cum forte aliquid petit, quo accipiendo affligatur atrocius, uel a prosperitate corruptus penitus euertatur. In talibus ergo quid oremus, sicut oportet, nescimus. Unde si aliquid contra quam oramus acciderit, patienter  ferendo, et in omnibus gratias agendo, hoc potius oportuisse quod Dei, non quod nostra uoluntas habuit, minime dubitare debemus. Nam et huiusmodi exemplum prebuit nobis ille mediator, qui cum dixisset, Pater, si fieri potest, transeat a me calix iste, humanam in se uoluntatem ex hominis susceptione transformans, continuo subiecit: uerum non quod ego uolo, sed quod tu uis, Pater . Unde non immerito per unius obedientiam iusti constituuntur multi .

27. Quisquis autem illam unam petit a Domino, et hanc requirit , certus ac securus petit, nec timet ne forte obsit cum acceperit, sine qua nichil prodest quidquid aliud orando, sicut oportet, acceperit. Ipsa est enim una uera et sola beata uita, ut contemplemur Domini delectationem in eternum, immortales atque incorruptibiles corpore et spiritu. Propter hanc unam cetera requiruntur, et non indecenter petuntur. Istam quisquis habuerit, omnia que uult habebit, nec aliquid ibi uelle habere poterit quod non decebit. Ibi quippe est fons uite, quem sitire nunc oportet in oratione, quamdiu in spe uiuimus, et quod speramus nondum uidemus, in protectione alarum eius, ante quem est omne desiderium nostrum, ut inebriemur ab ubertate domus eius, et torrente uoluptatis eius potemur; quoniam apud eum est fons uite, et in lumine eius uidebimus lumen , quando satiabitur in bonis desiderium nostrum, et nichil erit ultra quod gemendo queramus, sed quod gaudendo teneamus. uerumtamen quia ipsa est pax que precellit omnem intellectum, etiam ipsam in oratione poscendo, quid oremus, sicut oportet, nescimus. Quod enim sicuti est cogitare non possumus, utique nescimus; sed quidquid cogitanti occurrerit, abiicimus, respuimus, improbamus, non hoc esse quod querimus nouimus, quamuis illud nondum quale sit nouerimus.



CAPUT Xu.

28. Est ergo in nobis quedam, ut ita dicam, docta ignorantia, sed docta spiritu Dei qui adiuuat infirmitatem nostram. Nam cum dixisset Apostolus, Si autem quod non uidemus speramus, per patientiam exspectamus; ibi subiecit: Similiter et Spiritus adiuuat infirmitatem nostram: quid enim oremus, sicut oportet, nescimus; sed ipse Spiritus interpellat pro nobis gemitibus inenarrabilibus. Qui autem scrutatur corda, scit quid Spiritus sapiat, quia secundum Deum interpellat pro sanctis . Quod non sic est intelligendum, ut existimemus sanctum Spiritum Dei, qui in Trinitate incommutabilis Deus est, et cum Patre et Filio unus Deus, tanquam aliquem qui non sit quod Deus est, interpellare pro sanctis: dictum quippe est, Interpellat pro sanctis, quia interpellare sanctos facit; sicut dictum est, Tentat uos Dominus Deus uester, ut sciat si diligatis eum , hoc est ut scire uos faciat. Interpellare itaque sanctos facit gemitibus inenarrabilibus, inspirans eis desiderium etiam adhuc incognite tante rei quam per patientiam exspectamus. Quomodo enim narratur, quando desideratur, quod ignoratur? nam utique si  omnimodo ignoraretur, non desideraretur; et rursus, si uideretur, non desideraretur, nec gemitibus quereretur.



CAPUT XuI.

29. Hec omnia considerans, et si quid aliud de hac re tibi Dominus insinuauerit, quod uel mihi non occurrit, uel dici a me longum fuit, concerta in oratione uincere hoc seculum; ora in spe, ora fideliter et amanter, ora instanter atque patienter, ora sicut uidua Christi. Quamuis enim ad omnia membra eius, hoc est ad omnes qui in eum credunt, et eius corpori sociantur, sicut docuit, orare pertineat, specialiter tamen diligentior cura orationum in Scripturis eius uiduis inuenitur iniuncta. Nam due fuerunt Anne honorabiliter nominate, una coniugata que sanctum Samuelem peperit, alia uidua que Sanctum sanctorum, cum adhuc infans esset, agnouit. Orauit et coniugata in dolore animi et afflictione cordis, quia filios non habebat: tunc ipsum Samuelem impetrauit, et acceptum Deo reddidit, quia cum posceret, uouit . Sed oratio eius quomodo ad orationem illam dominicam pertineat, non facile reperitur, nisi quia in eo quod ibi positum est, Libera nos a malo, non paruum malum uidebatur, et nuptam esse, et fructu carere nuptiarum, cum sola excuset nuptias procreandorum causa filiorum. De illa uero Anna uidua uide quid scriptum sit: Quia non discedebat de templo, ieiuniis et obsecrationibus seruiens nocte ac die . Nec aliunde Apostolus, quod et supra commemoraui: Que autem uere uidua est, inquit, et desolata, sperauit in Domino, et persistit in orationibus nocte ac die : et Dominus cum semper ad orandum, et non deficiendum nos hortaretur, uiduam commemorauit, que licet iniquum et impium iudicem, ac Dei et hominum contemptorem, ad audiendam causam suam assidue interpellando conuertit. Quam ergo pre ceteris uidue debent uacare orationibus, satis hinc intelligi potest, quod omnibus ad suscipiendum orandi studium de uiduis propositum est exhortationis exemplum.

30. Quid autem in hoc operis genere in uiduis electum est, nisi destitutio et desolatio? Quapropter si se omnis anima intelligat in hoc seculo destitutam atque desolatam, quamdiu peregrinatur a Domino, profecto quamdam uiduitatem suam Deo defensori assidua et impensissima precatione commendat. Ora ergo ut uidua Christi, nondum habens eius conspectum, cuius precaris auxilium. Et licet sis ditissima, sicut pauper ora: nondum enim ueras futuri seculi diuitias habes, ubi nulla damna formides. Licet habeas filios et nepotes, numerosamque familiam, quod et supra dictum est, sicut desolata ora: incerta sunt enim omnia temporalia, etiam usque in finem uite huius in nostram consolationem mansura. Tu autem si ea que sursum sunt queris et sapis, eterna et certa desideras, que quamdiu nondum habes, etiam saluis omnibus atque obsequentibus tuis, tanquam desolatam deputare te debes. Et si tu, profecto etiam tuo exemplo religiosissima nurus tua, et alie sancte uidue uirginesque sub uestra cura securius constitute:  quanto enim magis domum uestram pie tractatis, tanto impensius orationibus instare debetis, rerum presentium non occupate negotiis, nisi que flagitat causa pietatis.

31. Sane memineritis et pro nobis non negligenter orare. Nolumus enim sic nobis honorem, quem periculosum gerimus, deferatis, ut adiutorium, quod necessarium nouimus, auferatis. A familia Christi oratum est pro Petro, oratum est pro Paulo; et uos [1 1Kb] in eius familia esse gaudemus, et incomparabiliter plus quam Petrus et Paulus orationum fraternarum auxiliis indigemus. Orate certatim concordi sanctoque certamine: non enim aduersus alterutrum certatis, sed aduersus diabolum, sanctis omnibus inimicum. In ieiuniis et uigiliis, et omni castigatione corporis quamplurimum adiuuatur oratio . Faciat queque uestrum quod poterit: quod altera minus potest, in ea que potest facit, si in altera diligit quod ideo quia non potest ipsa non facit; proinde que minus ualet, non impediat plus ualentem, et que plus ualet, non urgeat minus ualentem. Conscientiam quippe uestram Deo debetis; nemini autem uestrum aliquid debeatis, nisi ut inuicem diligatis. Exaudiat te Dominus, qui potens est facere supra quam petimus aut intelligimus .



EPISTOLA CXXXI [* 1Kb]  . Augustinus Probam resalutat, et gratias agit quod de salute ipsius fuerit sollicita.

Domine insigni et merito illustri, et prestantissime filie PROBAE, AUGUSTINUS, in Domino salutem.

Est quidem ita, ut dicis, quod in corpore corruptibili anima constituta, terrena quadam contagione constringitur, et tati onere quodammodo depressa curuatur, ut in imo multa, quam in summo unum, facilius concupiscat et cogitet. Nam hoc etiam sancta Scriptura ita dicit: Corpus enim quod corrumpitur aggrauat animam, et deprimit terrena inhabitatio sensum multa cogitantem . Sed ideo uenit Saluator noster, qui mulierem illam in Euangelio per decem et octo annos curuam, que fortasse hoc significabat, uerbo salutis erexit , ut anima christiana non frustra audiat, Sursum cor; nec frustra respondeat, se habere ad Dominum. Quod intuens recte facis, mala huius mundi tolerabilia ducere spe futuri. Sic enim usu quodam bono conuertuntur in bonum, dum non augent nostram concupiscentiam, sed exercent patientiam; de qua re Apostolus ait: Scimus quoniam diligentibus Deum omnia cooperantur in bonum . Omnia, inquit: non solum ergo illa que appetuntur ut suauia, uerum etiam illa que ut molesta uitantur; quando alia sic sumimus ne capiamur, alia sic ferimus ne frangamur, et secundum precepta diuina in omnibus gratias agimus ei, de quo  dicimus: Benedicam Dominum in omni tempore; semper laus eius in ore meo ; et, Bonum est mihi quod humiliasti me, ut discam iustificationes tuas . Neque enim reuera, si fallacis prosperitatis semper hic tranquillitas arrideret, anima humana portum illum uere certeque securitatis appeteret, domina insignis et merito illustris, et prestantissima filia. Reddens itaque debitum Prestantie tue salutationis obsequium, agensque gratias quod salutis nostre religiosissimam curam geris, posco tibi a Domino future uite premia, presentisque solaria; omniumque uestrum, in quorum cordibus per fidem habitat Christus, me dilectioni orationique commendo. Et alia manu: Deus uerus et uerax ueraciter consoletur cor tuum, et protegat salutem tuam, domina insignis et merito illustris, ac prestantissima filia.



EPISTOLA CXXXII [* 1Kb]  . Augustinus uolusiano, exhortans illum ut sacrarum scripturarum lectioni uacet, sibique rescribat si quid in eis difficultatis legenti occurrerit.

Domino illustri et merito prestantissimo filio uOLUSIANO  , AUGUSTINUS episcopus.

De salute tua, quam et in hoc seculo, et in Christo esse cupio, sancte matris tue uotis sum fortasse etiam ipse non impar. Unde meritis tuis reddens salutationis obsequium, hortor, ut ualeo, ut Litterarum uere certeque sanctarum studio te curam non pigeat impendere. Sincera enim et solida res est, nec fucatis eloquiis ambit ad animum, nec ullo lingue tectorio inane aliquid ac pendulum crepitat. Multum mouet, non uerborum, sed rerum auidum; et multum terret, factura securum. Precipue Apostolorum linguas exhortor ut legas; ex his enim ad cognoscendos Prophetas excitaberis, quorum testimoniis utuntur Apostoli. Si quid autem, uel cum legis, uel cum cogitas, tibi oritur questionis, in quo dissoluendo uidear necessarius, scribe ut rescribam Magis enim hoc forte Domino ad iuuante potero, quam presens talia loqui tecum; non solum propter occupationes uarias et meas et tuas , uerum etiam propter eorum irruentem presentiam, qui plerumque non sunt apti tali negotio, magisque lingue certaminibus, quam scientie luminibus delectantur: quod autem scriptum habetur, semper uacat ad legendum, cum uacat legenti; nec onerosum  fit presens, quod cum uoles sumitur, cum uoles ponitur.



EPISTOLA CXXXIII [* 1Kb]  . Augustinus Marcellino tribuno, ut Donatistas in questione confessos atrocia facinora, puniat citra supplicium capitis, uti congruit Ecclesie mansuetudini.

Domino eximio et merito insigni, atque carissimo filio MARCELLINO, AUGUSTINUS [1 1Kb] , in Domino salutem.

1. Circumcelliones illos et clericos partis Donati, quos de Hipponensi [2 1Kb] ad iudicium pro factis eorum publice discipline cura deduxerat, a tua Nobilitate comperi auditos, et plurimos eorum de homicidio quod in Restitutum, catholicum presbyterum commiserunt, et de cede Innocentii, alterius catholici presbyteri, atque de oculo eius effosso, et de digito preciso fuisse confessos. Unde mihi sollicitudo maxima incussa est, ne forte Sublimitas tua censeat eos tanta legum seueritate plectendos, ut qualia fecerunt, talia patiantur. Ideoque his litteris obtestor fidem tuam quam habes in Christo, per ipsius Domini Christi misericordiam, ut hoc nec facias, nec fieri omnino permittas. Quamuis enim ab eorum interitu dissimulare possemus, qui non accusantibus nostris, sed illorum Notoria [3 1Kb] ad quos tuende publice pacis uigilantia pertinebat, presentati uideantur examini; nolumus tamen passiones seruorum Dei, quasi uice talionis, paribus suppliciis uindicari. Non quo scelestis hominibus licentiam facinorum prohibeamus auferri; sed hoc magis sufficere uolumus ut uiui et nulla corporis parte truncati, uel ab inquietudine insana ad sanitatis otium legum cercitione dirigantur, uel a malignis operibus alicui utili operi deputentur. uocatur quidem et ista damnatio; sed quis non intelligat magis beneficium quam supplicium nuncupandum, ubi nec seuiendi relaxetur audacia, nec penitendi subtrahatur medicina?

2. Imple, christiane iudex, pii patris officium; sic succense iniquitati, ut consulere humanitati memineris: nec in peccatorum atrocitatibus exerceas ulciscendi libidinem; sed peccatorum uulneribus curandi adhibeas uoluntatem. Noli perdere paternam diligentiam, quam in ipsa inquisitione seruasti, quando tantorum scelerum confessionem, non extendente equuleo, non sulcantibus ungulis, non urentibus flammis, sed uirgarum uerberibus eruisti. Qui modus cercitionis a magistris artium liberalium, et ab ipsis parentibus, et sepe etiam in iudiciis solet ab episcopis adhiberi. Noli ergo atrocius uindicare, quod lenius inuenisti. Inquirendi quam puniendi necessitas maior est: ad hoc enim et mitissimi homines facinus occultatum diligenter atque instanter examinant, ut inueniant  quibus parcant. Unde plerumque necesse est, exerceatur acrius inquisitio, ut manifestato scelere sit ubi appareat mansuetudo. Omnia quippe bona opera amant in luce constitui; non propter humanam gloriam, sed ut uideant, ait Dominus, bona opera uestra, et glorificent Patrem uestrum qui in celis est . Et ideo non suffecit Apostolo monere ut mansuetudinem seruaremus, sed ut eam etiam notam omnibus faceremus: Mansuetudo, inquit, uestra nota sit omnibus hominibus ; et alio loco, Mansuetudinem ostentantes ad omnes homines . Unde nec illa sancti Dauid, quando inimico sibi in manus tradito clementer pepercit , preclarissima lenitas emineret, nisi potestas pariter appareret. Non te ergo exasperet uindicandi potestas, cui lenitatem non excussit examinandi necessitas. Noli facinore inuento querere percussorem, in quo inueniendo noluisti adhibere tortorem.

3. Postremo pro Ecclesie utilitate missus es. Hoc Ecclesie catholice, aut, ut modum dispensationis mee non supergredi uidear, hoc Ecclesie ad Hipponensium-Regiorum diecesim pertinenti prodesse, hoc expedire contestor. Si non audis amicum petentem, audi episcopum consulentem. Quamuis quoniam christiano loquor, maxime in tali causa, non arroganter dixerim, audire te episcopum conuenit iubentem, domine eximie et merito insignis, atque carissime fili. Unde scio quidem causas ecclesiasticas Excellentie tue potissimum iniunctas, sed quia credo istam curam ad uirum clarissimum atque spectabilem proconsulem pertinere, ad eum quoque litteras dedi; quas rego ut ipse illi tradere et allegare, si opus est, non graueris: atque ambos obsecro, ne importunam arbitremini, uel intercessionem, uel suggestionem, uel sollicitudinem nostram; et passiones catholicorum seruorum Dei, que infirmis ad edificationem spiritualem utiles esse debent, haud reciproca inimicorum, a quibus passi sunt, pena decoloretis, sed potius refracta iudiciaria seueritate, et uestram fidem, quia filii estis Ecclesie, et ipsius matris mansuetudinem commendare minime negligatis. Deus omnipotens Prestantiam tuam bonis omnibus augeat, domine eximie et merito insignis, atque carissime fili.



EPISTOLA CXXXIu [* 1Kb]  . Augustinus Apringium proconsulem rogat ac monet ut Circumcelliones atrocia confessos mitius puniat, memor ecclesiastice mansuetudinis.

Domino insigni et merito sublimi, ac prestantissimo filio APRINGIO, AUGUSTINUS.

1. Non dubito in hac potestate quam tibi Deus homini in homines dedit, cogitare te diuinum iudicium, ubi et iudices stabunt rationem de suo iudicio reddituri. Christiana quippe fide te imbutum scio; unde mihi ad Excellentiam tuam maior fiducia tribuitur, non solum petendi, uerum etiam monendi propter  illum Dominum, in cuius familia nobiscum celesti iure censeris, in quo spem uite eterne pariter habemus, et quem pro uobis in sacrosanctis mysteriis inuocamus. Proinde, domine insignis et merito sublimis, ac prestantissime fili, primum queso ut non tibi uidear importunus irruere actibus tuis, ea sollicitudine quam me precipue gerere oportet pro Ecclesia mihi credita, cuius utilitatibus seruio, cui non tam preesse quam prodesse desidero: deinde obsecro ut quod moneo uel rogo, non dedigneris accipere, non cuncteris acquiescere.

2. Circumcelliones quosdam et clericos donatistas, cura eorum qui discipline publice inseruiunt, premissa Notoria, ad iudicia legesque perduxit. Hi cum audirentur a uiro clarissimo et spectabili tribuno et notario fratre tuo, filio meo Marcellino, non tormentis ungularum atque flammarum, sed uirgarum cerciti, horrenda facinora in fratres et compresbyteros meos a se perpetrata confessi sunt; quod scilicet unum eorum exceptum insidiis trucidauerunt, alterum e domo raptum, oculo effosso digitoque amputato truncauerunt. Hec cum comperissem illos fuisse confessos, ideoque minime dubitarem sub iura tue securis esse uenturos, has ad tuam Nobilitatem litteras acceleraui, quibus deprecor, et per misericordiam Christi obsecro, sic de tua maiore atque certiore felicitate gaudeamus, ut eis paria non retribuantur; quanquam lapidis ictibus digitum precidere oculumque conuellere leges puniendo non possint, quod isti seuiendo potuerunt. Unde securus sum de iis qui hoc se fecisse confessi sunt, quod hanc uicissitudinem non reportabunt; sed ne uel ipsi, uel illi quorum homicidium patefactum est, per tue potestatis sententiam multentur, hoc timeo, hoc ne fiat et christianus iudicem rogo, et christianum episcopus moneo.

3. De uobis quidem dixisse Apostolum legimus quod non sine causa gladium geratis, et ministri Dei sitis, uindices in eos qui male agunt ; sed alia causa est prouincie, alia est Ecclesie: illius terribiliter gerenda est administratio; huius clementer commendanda est mansuetudo. Si apud iudicem non christianum mihi sermo esset, aliter agerem: nec tamen etiam sic Ecclesie causam desererem, et quantum admittere dignaretur, instarem ne passiones seruorum Dei catholicorum, que prodesse debent ad exempla patientie, inimicorum suorum sanguine fedarentur; et si nollet acquiescere, inimico animo eum resistere suspicarer. Nunc uero quando apud te res agitur, alia mihi ratio est, alia consultatio. Rectorem te quidem precelse potestatis uidemus, sed etiam filium christiane pietatis agnoscimus. Subdatur sublimitas tua, subdatur fides tua; causam tecum tracto communem, sed tu in ea potes quod ego non possum: confer nobiscum consilium, et porrige auxilium.

4. Diligenter actum est ut inimici Ecclesie, qui solent uaniloquio seductionis sollicitare animos imperitos tanquam de persecutione gloriantes quam se perpeti iactant, horrenda facinora sua in catholicos clericos perpetrata faterentur et suis uerbis implicarentur.  Legenda sunt Gesta ad sanandas animas, quas pestifera suasione uenenauerunt: numquid placet tibi ut ad finem Gestorum, si cruentum istorum supplicium continebit, legendo peruenire timeamus, ubi ponimus et ipsam conscientiam, ne malum pro malo, qui passi sunt, reddidisse uideantur? Si ergo nichil aliud constitueretur frenande malitie perditorum, extrema fortasse necessitas ut tales occiderentur urgeret; quanquam quod ad nos attinet, si nichil mitius eis fieri posset, mallemus eos liberos relaxari, quam passiones fratrum nostrorum fuso eorum sanguine uindicari: nunc uero cum aliquid fieri possit, quo et mitis commendetur Ecclesia, et immitium cohibeatur audacia; cur non flectas in partem prouidentiorem, lenioremque sententiam, quod licet iudicibus facere etiam non in causis Ecclesie? Time ergo nobiscum iudicium Dei Patris, et commenda mansuetudinem matris: cum enim tu facis, Ecclesia facit, propter quam facis, et cuius filius facis. Contende bonitate cum malis: illi scelere immani membra de corpore uiuo auulserunt; tu opere misericordi effice ut illa que nefandis operibus exercebant, alicui utili operi integra eorum membra deseruiant. Illi non pepercerunt correctionem sibi predicantibus Dei seruis; tu parce comprehensis, parce ductis, parce conuictis. Illi impio ferro fuderunt sanguinem Christianum: tu ab eorum sanguine etiam iuridicum gladium cohibe propter Christum. Illi ministro Ecclesie occiso extorserunt spatium uiuendi: tu inimicis Ecclesie uiuentibus relaxa spatium penitendi. Talem te oportet esse in causa Ecclesie iudicem christianum, petentibus, monentibus, intercedentibus nobis. Solent homines quando cum inimicis eorum conuictis lenius agitur, a mitiore sententia prouocare: sed inimicos nostros ita diligimus, ut nisi de tua christiana obedientia presumamus, a tua seuera sententia prouocemus. Deus omnipotens Excellentiam tuam auctiorem felicioremque conseruet, domine insignis et merito sublimis, ac prestantissime fili.





EPISTOLA CXXXu [* 1Kb]  . uolusianus Augustino, proponens illi questiones: quomodo Deus immensus claudi potuerit utero uirginis, et infantis corpusculo; an mundi curam deseruerit interim, etc.; num etiam miraculis satis declarata sit eius diuinitas.

Domino uere sancto, ac merito uenerabili patri AUGUSTINO episcopo, uOLUSIANUS.

1. Petis me, uir probitatis iustitieque documentum, ut aliqua ex ambiguis lectionis perite discenda perconter. Amplector gratiam muneris imperati, meque libens in disciplinas tuas offero, ueteris sententie auctoritatem secutus, que nullam ad perdiscendum abundare credit etatem. Neque immerito sapiens, prudentie studia nullis terminis, neque fine conclusit, quando primordiis suis remota uirtus [1 1Kb] nunquam adeo reseratur adeuntibus, ut  omnis protinus ad agnitionem patescat. Domine uere sancte, ac merito uenerabilis pater, est opere pretium cognoscere habitam inter nos proxime confabulationem. Quibusdam amicorum conuentibus aderamus, frequentes proferebantur illic pro ingeniis studisque sententie. Erat tamen sermo rhetorica partitio: apud agnoscentem loquor; nam etiam ista paulo ante docuisti. Adstruebatur quid esset inuentio, que inuentionis acrimonia [1 1Kb] , quantus disponendi labor, que translationis gratia, que iconismatum pulchritudo, et pro ingenio naturaque materie apposita etiam dicendi facultas. Alii rursus peticam eleuabant fauentes. Ne hanc quidem eloquentie partem tacitam aut inhonoram [2 1Kb] relinquis, ut conuenienter peta dixerit:

Inter uictrices hederam tibi serpere lauros. 
Dicebatur ergo quantus economie esset ornatus, que metaphorarum uenustas, quanta in comparatione sublimitas; iam leues enodesque uersus, atque, ut ita dixerim, cesurarum modulata uariatio. Tunc ad familiarem tuam philosophiam sermo deflectit, quam ipse Aristotelico more tanquam Isocraticam fouere consueueras. Querebamus et quid egerit preceptor ex Lyceo; quid Academie multiplex et continuata cunctatio; quid ille disputator ex Porticu; quid Physicorum peritia; quid Epicureorum uoluptas; quid inter omnes infinita disputandi libido, tuncque magis ignorata ueritas, postquam presumptum est quod possit agnosci.

2. Dum in his confabulatio nostra remoratur, unus e multis: Et quis, inquit, est sapientia ad perfectum Christianitatis imbutus, qui ambigua in quibus hereo possit aperire, dubiosque assensus meos uera uel uerisimili credulitate firmare? Stupemus tacentes. Tunc in hec sponte prorumpit: Miror utrum mundi Dominus et rector intemerate femine corpus impleuerit, pertulerit decem mensium longa illa fastidia mater, et tamen uirgo enixa sit solemnitate pariendi, et post hec uirginitas intacta permanserit. His et alia subnectit: Intra corpusculum uagientis infantie latet, cui par uix [3 1Kb] putatur uniuersitas; patitur puerilitatis annos, adolescit, iuuentute solidatur; tam diu a sedibus suis abest ille regnator, atque ad unum corpusculum totius mundi cura transfertur; deinde in somnos resoluitur, cibo alitur, omnes mortalium sentit affectus; nec ullis competentibus signis tante maiestatis indicia clarescunt, quoniam larualis [4 1Kb] illa purgatio, debilium cure, reddita uita defunctis, hec, si et alios [5 1Kb] cogites, Deo parua sunt. Interuenimus ulterius inquirenti, solutoque conuentu, ad  potioris peritie merita distulimus, ne dum incautiue secreta temerantur, in culpam deflecteret error innocuus. Accepisti, uir totius glorie capax, imperitie confessionem; quid a partibus uestris desideretur agnoscis. Interest fame tue, ut quesita nouerimus. Utcumque absque detrimento cultus diuini in aliis sacerdotibus toleratur inscitia; at cum ad antistitem Augustinum uenitur, legi deest quidquid contigerit ignorari. Incolumem uenerationem tuam diuinitas summa tueatur, domine uere sancte, ac merito uenerabilis pater.





EPISTOLA CXXXuI [* 1Kb]  . Marcellinus Augustino, rogans ut uolusiano faciat satis, et narrans quosdam calumniari quod Deus ueterem Legem pre tedio seu consiliorum inconstantia abrogarit, quodque doctrina euangelica sit reipublice inutilis; denique christianos principes multum malorum inuexisse reipublice.

Domino nimiumque uenerabili, et omnibus mihi officiis unice percolendo patri AUGUSTINO, MARCELLINUS.

1. uir illustris uolusianus Beatitudinis tue mihi litteras legit, imo me quidem cogente pluribus legit, que scilicet omnia que a te dicuntur, cum uere miranda sint, usquequaque miratus sum. Sermonis enim diuini gratia humiliter tumens, facile ut placeret emeruit. Hinc enim plurimum placuit, quod hominis gressus aliquanto titubantes boni propositi exhortatione statuere et firmare contendis. Est enim nobis cum eodem quotidiana pro uiribus nostris, et pro ingenii paupertate disputatio. Sancte siquidem matris eius precatione compulsus, cura mihi est eum frequentius salutandi gratia conuenire, licet uicem in hac parte reddere etiam ipse dignetur. Accepta autem uenerabilitatis tue epistola, homo qui a ueri Dei stabilitate, multorum quorum in hac urbe copia est persuasione reuocatur, ita motus est, ut si, quantum ipse confirmat, litterarum prolixitatem minime formidasset omne Beatitudini tue quod habere potest insinuasset ambiguum. Sed tamen satis, sicut etiam ipse probare dignaberis, culto accuratoque sermone, et Romane eloquentie nitore perspicuo, aliqua sibi exsolui impendio postulauit. Que quidem questio usquequaque detrita est, et eorum super hac parte satis nota calliditas, qui dispensationem dominice incarnationis infamant. Sed tamen etiam ego in hac parte, quia plurimis quidquid rescripseris profuturum esse confido, precator accesserim, ut ad ea uigilantius respondere digneris, in quibus nichil amplius Dominum, quam alii homines facere potuerunt, gessisse mentiuntur. Apollonium siquidem suum nobis et Apuleium, aliosque magice artis homines in medium proferunt, quorum maiora contendunt extitisse miracula.

2. Ipse autem uir illustris superius memoratus, multa esse dixit presentibus aliquantis, que huic possent iungi non immerito questioni [1 1Kb] , si, ut ante dixi, non ab eius  partibus epistolaris considerata breuitas fuisset. Que tamen licet scribere noluerit, tacere non est passus. Dicebat enim quod etsi sibi hodie incarnationis dominice ratio redderetur, reddi uix ad liquidum possit cur hic Deus, qui et ueteris Testamenti Deus esse firmatur, spretis ueteribus sacrificiis delectatus est nouis. Nihil enim corrigi posse asserebat nisi quod antefactum non recte probaretur; uel quod semel recte factum sit, immutari ullatenus non debuisse. Recte enim facta dicebat mutari nisi iniuste non posse; maxime quia ista uarietas inconstantie Deum possit arguere. Tum deinde quod eius predicatio atque doctrina, reipublice moribus nulla ex parte conueniat; utpote, sicut a multis dicitur, cuius hoc constet preceptum, ut nulli malum pro malo reddere debeamus , et percutienti aliam prebere maxillam, et pallium dare persistenti tunicam tollere, et cum eo qui nos angariare uoluerit, ire debere spatio itineris duplicato : que omnia reipublice moribus asserit esse contraria. Nam quis tolli sibi ab hoste aliquid patiatur, uel Romane prouincie depredatori non mala uelit belli iure reponere? Et cetera que dici ad reliqua posse, intelligit uenerabilitas tua. Hec ergo omnia ipsi posse adiungi estimat questioni, in tantum ut per christianos principes, christianam religionem maxima ex parte seruantes, tanta  reipublice mala euenisse manifestum sit.

3. Unde, sicut Beatitudo tua mecum dignatur agnoscere, ad hec omnia  plenus debet et elucubratus solutionis splendor ostendi; maxime quia cum ista gererentur, eximius Hipponensis regionis possessor et dominus presens aderat, qui et Sanctitatem tuam sub ironie adulatione laudaret, et sibi, cum de his quereret, minime satisfactum esse contenderet. Ego uero ad hec omnia promissionis non immemor sed exactor libros confici deprecor, Ecclesie, hoc maxime tempore, incredibiliter profuturos.



EPISTOLA CXXXuII [* 1Kb]  . Respondet Augustinus ad singulas questiones superius propositas a uolusiano.

Domino illustri et merito insigni, et prestantissimo filio uOLUSIANO, AUGUSTINUS, in Domino salutem.



CAPUT PRIMUM.

1. Legi litteras tuas, in quibus uidi magni cuiusdam dialogi specimen, laudabili breuitate comprehensum. Respondere igitur debui, nec pro dilatione aliquid excusationis opponere. Accidit enim opportune, ut ab alienis negotiis mihi aliquantulum uacaret. Quibus autem dictandis hoc otium statueram impendere, paululum distuli, nequaquam iustum esse arbitratus ut quem ad querendum exhortatus ipse fueram, differrem querentem. Quis autem nostrum, qui Christi, ut possumus, gratiam ministramus, cum tua uerba legerit, ita te uelit doctrina instrui christiana, ut tibi tantum sufficiat ad salutem, non huius  uite, quam uaporis esse simillimam, tantillum apparentis, et illico uanescentis atque pereuntis, sermo diuinus admonere curauit , sed illam salutem propter quam adipiscendam et in eternum obtinendam christiani sumus? Parum est ergo nobis sic te instrui, ut tibi sit liberando satis. Ingenium quippe et eloquium tuum tam excellens tamque luculentum prodesse debet etiam ceteris, contra quorum tarditatem seu peruersitatem, conuenientissime defendenda est tante gratie dispensatio, quam superbe animule nichili pendunt, que nimis affectant plurimum posse, et ad sua uitia sananda uel etiam refrenanda nichil possunt.

2. Queris igitur, Utrum mundi Dominus et rector intemerate femine corpus impleuerit; pertulerit decem mensium longa illa fastidia mater, et tamen uirgo enixa sit solemnitate pariendi, et post hec uirginitas inuiolata permanserit. Utrum intra corpusculum uagientis infantie latuerit, cui par uix putatur uniuersitas; possus fuerit puerilitatis annos, adoleuerit, iuuentute solidatus sit; tam diu a sedibus suis abfuerit regnator ille, atque in unum corpusculum, totius mundi cura translata sit; deinde in somnos resolutus sit; cibo alitus, omnes mortalium senserit affectus; neque ullis competentibus signis claruerint tante maiestatis indicia; quoniam larualis illa purgatio, debilium cure, reddita uita defunctis, hec, si et alios cogitemus, Deo parua sunt. Hanc scribis in quodam conuentu amicorum ab uno ex multis qui aderant, illatam esse questionem; uos autem interuenisse ulterius inquirenti, solutumque conuentum, ad potioris peritie merita distulisse, ne dum incautius secreta temerantur, in culpam deflecteret error innocuus.

3. Deinde ad me litterarum tuarum dirigis intentionem, et post hanc imperitie confessionem, admones ut a partibus nostris quid desideretur agnoscam. Adiungis etiam fame mee interesse ut quesita noueritis, quod utcumque absque detrimento diuini cultus in aliis sacerdotibus toleratur inscitia, at cum ad me antistitem uenitur, legi deesse quidquid contigerit ignorari. Primum igitur hanc de me opinionem facile presumptam, queso deponas, eumque animum quamuis erga me beneuolentissimum, soluas atque exuas; ac de me mihi magis quam ulli alteri credas, si mihi dilectionis uicem rependis. Tanta est enim christianarum profunditas Litterarum, ut in eis quotidie proficerem, si eas solas ab ineunte pueritia usque ad decrepitam senectutem maximo otio, summo studio, meliore ingenio conarer addiscere: non quod ad ea que necessaria sunt saluti, tanta in eis perueniatur difficultate; sed cum quisque ibi fidem tenuerit, sine qua pie recteque non uiuitur, tam multa, tamque multiplicibus mysteriorum umbraculis opacata intelligenda proficientibus restant, tantaque non solum in uerbis quibus ista dicta sunt, uerum etiam in rebus que intelligende sunt, latet altitudo sapientie, ut annosissimis, acutissimis, flagrantissimis cupiditate discendi hoc contingat, quod eadem Scriptura quodam  loco habet, Cum consummauerit homo, tunc incipit .



CAPUT II.

4. Sed quid hinc plura? ueniendum potius est ad rem quam requiris. Ubi primum te scire uolo, non hoc habere christianam doctrinam, quod ita sit Deus infusus carni, qua ex uirgine nasceretur, ut curam gubernande uniuersitatis uel deseruerit uel amiserit, uel ad illud corpusculum quasi contractam materiam collectamque transtulerit. Hominum iste sensus est, nichil nisi corpora ualentium cogitare; siue ista crassiora, sicut sunt humor atque humus, siue subtiliora, sicut eris et lucis; sed tamen corpora, quorum nullum potest esse ubique totum, quoniam per innumerabiles partes aliud alibi habeat necesse est, et quantumcumque sit corpus seu quantulumcumque corpusculum, loci occupet spatium, eumdemque locum sic impleat, ut in nulla eius parte sit totum. Ac per hoc densari ac rarescere, contrahi et dilatari, in minutias deteri et grandescere in molem, non nisi corporum est. Longe aliud est anime natura quam corporis: quanto magis Dei, qui creator est et anime et corporis? Non sic Deus dicitur implere mundum, uelut aqua, uelut er, uelut ipsa lux, ut minore sui parte minorem mundi impleat partem, et maiore maiorem. Nouit ubique totus esse, et nullo contineri loco; nouit uenire non recedendo ubi erat; nouit abire non deserendo quo uenerat.

5. Miratur hoc mens humana, et quia non capit, fortasse nec credit: seipsam primitus ingrata [1 1Kb] miretur, seipsam paululum, si potest, attollat a corpore, et ab eis rebus quas solet sentire per corpus; et uideat ipsa quid sit que utitur corpore. Sed forte non potest: magni quippe est ingenii, ut ait quidam, seuocare mentem a sensibus, et cogitationem a consuetudine abducere . Ipsos ergo corporis sensus aliquanto insuetius, et uigilantius perscrutetur. Sunt certe quinque partiti corporis sensus, qui nec sine corpore, nec sine anima esse possunt: quia neque sentire est nisi uiuentis, quod ab anima est corpori; neque sine corporeis instrumentis, et quasi uasis atque organis uidemus, audimus, ceterisque tribus utimur sensibus. Intendat hec anima rationalis, et sensus corporis non sensibus corporis, sed ipsa mente atque ratione consideret. Certe sentire homo non potest, nisi uiuat; uiuit autem in carne, antequam morte utrumque dirimatur. Quomodo igitur anima que sunt extra carnem suam sentit, que nonnisi in carne sua uiuit? Annon ab eius carne longissime absunt sidera in celo? annon id celo uidet solem? An sentire non est uidere, cum sit in quinque sensibus ceteris excellentior uisus? An et in celo uiuit, quia et in celo sentit, et sensus esse non [2 1Kb] potest ubi uita non est? An sentit, et ubi non uiuit; quia cum in sua tantum carne uiuat, sentit etiam in his locis, que preter eius carnem continent ea que tangit  aspectu? uidesne quam hoc sit latebrosum in sensu tam conspicuo, qui uisus dicitur? Attende et auditum. Nam et ipse se foras quodammodo diffundit a carne. Unde enim dicimus, Foris sonat, nisi ibi sentiamus ubi sonat? Ergo et illic extra carnem nostram uiuimus. An sentire possumus et ubi non uiuimus, cum sensus sine uita esse non possit?

6. Ceteri tres sensus apud seipsos sentiunt, quamuis de olfactu utcumque possit dubitari. De gustu autem atque tactu nulla controuersia est, quod ea que gustamus et tangimus, non alibi quam in carne nostra sentimus. Proinde isti tres sensus ab hac consideratione semoueantur. uisus auditusque afferunt mirabilem questionem; aut quomodo anima sentiat ubi non uiuit, aut quomodo uiuat ubi non est. Neque enim nisi in carne sua est; sentit autem etiam preter carnem suam. Ibi quippe sentit ubi uidet; quia et uidere sentire est: ibi sentit ubi audit; quia et audire, sentire est. Aut ergo et ibi uiuit, ac per hoc etiam et ibi est; aut sentit et ubi non uiuit; aut uiuit et ubi non est. Hec omnia mira sunt; nichil horum affirmari sine quadam uelut absurditate potest: et de sensu loquimur morticino. Quid igitur est ipsa anima, preter corporis sensum, id est in mente qua ista considerat? Neque enim sensu corporis, de ipsis sensibus corporis iudicat Et putamus nobis de omnipotentia Dei incredibile dici aliquid, cum dicitur uerbum Dei, per quod omnia facta sunt, sic assumpsisse corpus ex uirgine, et sensibus apparuisse mortalibus, ut immortalitatem suam non corruperit, ut eternitatem non mutauerit, ut potestatem non minuerit, ut administrationem mundi non deseruerit, ut a sinu Patris, id est a secreto, quo cum illo et in illo est, non recesserit!

7. uerbum Dei sic intellige, per quod facta sunt omnia, non ut eius transire aliquid cogites, et ex futuro preteritum fieri. Manet sicuti est, et ubique totum est. uenit autem cum manifestatur, et cum occultatur abscedit. Adest tamen siue occultum siue manifestum, sicut lux adest oculis et uidentis, et ceci: sed uidenti adest presens, ceco uero absens. Adest et uox audientibus auribus, adest etiam surdis: sed illis patet, istas latet. Quid autem mirabilius quam id quod accidit in uocibus nostris uerbisque sonantibus, in re scilicet raptim transitoria? Cum enim loquimur, ne secunde quidem syllabe locus est, nisi prima sonare destiterit; et tamen si unus adsit auditor, totum audit quod dicimus; et si duo adsint, tantumdem ambo audiunt quod et singulis totum est; et si audiat multitudo silens, non inter se particulatim comminuunt sonos tanquam cibos, sed omne quod sonat et omnibus totum est, et singulis totum. Itane iam non illud est potius incredibile, si uerbum hominis transiens quod exhibet auribus, uerbum Dei permanens non exhiberet rebus [1 1Kb] , ut quemadmodum hoc simul auditur a singulis etiam totum, ita illud simul ubique sit totum?

 8. Non itaque metuendum est corpusculum infantie, ne in illo tantas [1 1Kb] Deus angustias passus esse uideatur. Neque enim mole, sed uirtute magnus est Deus; qui prouidentia sua meliorem sensum formiculis et apiculis dedit quam asinis et camelis; qui ex grano minutissimo seminis tantam ficulnee arboris magnitudinem creat, cum ex multo maioribus seminibus longe minora multa nascantur; qui pupillam tam paruam ditauit acie, qua per oculos emicante, in ictu temporis celum prope dimidium lustraretur; qui ex puncto et quasi centro cerebri, sensus omnes quinaria distributione diffundit; qui corde, membro tam exiguo, uitalem motum per corporis cuncta dispensat: his atque huiusmodi rebus insinuans magna de minimis, qui non est paruus in paruis. Ipsa enim magnitudo uirtutis eius, que nullas in angusto sentit angustias, uterum uirginalem non aduentitio, sed indigena puerperio fecundauit: ipsa sibi animam rationalem, et per eamdem etiam corpus humanum, totumque omnino hominem in melius mutandum, nullo modo in deterius mutata coaptauit; nomen humanitatis ab eo dignanter assumens, diuinitatis ei largiter tribuens. Ipsa uirtus per inuiolate matris uirginea uiscera, membra infantis eduxit, que postea per clausa ostia membra iuuenis introduxit . Hic si ratio queritur, non erit mirabile: si exemplum poscitur, non erit singulare. Demus Deum aliquid posse, quod nos fateamur inuestigare non posse. In talibus rebus tota ratio facti est potentia facientis.



CAPUT III.

9. Iam illud, quod in somnos soluitur, et cibo alitur, et omnes humanos sentit affectus, hominem persuadet hominibus, quem non consumpsit utique, sed assumpsit. Ecce sic factum est; et tamen quidam heretici, peruerse mirando laudandoque eius uirtutem, naturam humanam in eo prorsus agnoscere noluerunt, ubi est omnis gratie commendatio, qua saluos facit credentes in se, profundos thesauros sapientie et scientie continens, et fide mentes imbuens, quas ad eternam contemplationem ueritatis incommutabilis prouehat. Quid si Omnipotens hominem ubicumque formatum non ex materno utero crearet, sed repentinum inferret aspectibus? quid si nullas ex paruulo in iuuentam mutaret etates, nullos cibos, nullos caperet somnos? Nonne opinionem confirmaret erroris, nec hominem uerum suscepisse ullo modo crederetur; et dum omnia mirabiliter facit, auferret quod misericorditer fecit? Nunc uero ita inter Deum et homines mediator apparuit, ut in unitate persone copulans utramque naturam, et solita sublimaret insolitis, et insolita solitis temperaret.

10. Quid autem non mirum facit Deus in omnibus creature motibus, nisi consuetudine quotidiana uiluissent! Denique quam multa usitata calcantur, que considerata stupentur! sicut ipsa uis seminum, quos numeros habet, et quam uiuaces, quam efficaces, quam latenter potentes, quam in paruo magna molientes, quis adeat animo, quis promat eloquio? Ille igitur sibi hominem sine semine operatus est, qui in  rerum natura sine seminibus operatur et semina. Ille in suo corpore numeros temporum mensurasque seruauit etatum, qui sine ulla sui mutabilitate mutando contexit ordinem seculorum. Hoc enim creuit in tempore, quod cepit ex tempore. uerbum autem in principio, per quod facta sunt tempora, tempus elegit quo susciperet carnem, non tempori cessit ut uerteretur in carnem. Homo quippe Deo accessit, non Deus a se recessit.

11. Sic autem quidam reddi sibi rationem flagitant, quomodo Deus homini permixtus sit, ut una fieret persona Christi, cum hoc semel fieri oportuerit; quasi rationem ipsi reddant de re que quotidie fit, quomodo misceatur anima corpori, ut una persona fiat hominis. Nam sicut in unitate persone anima unitur corpori, ut homo sit; ita in unitate persone Deus unitur homini, ut Christus sit. In illa ergo persona mixtura est anime et corporis; in hac persona mixtura est Dei et hominis: si tamen recedat auditor a consuetudine corporum, qua solent duo liquores ita commisceri, ut neuter seruet integritatem suam; quanquam et in ipsis corporibus eri lux incorrupta misceatur. Ergo persona hominis, mixtura est anime et corporis: persona autem Christi, mixtura est Dei et hominis. Cum enim uerbum Dei permixtum est anime habenti corpus, simul et animam suscepit et corpus. Illud quotidie fit ad procreandos homines: hoc semel factum est ad liberandos homines. uerumtamen duarum rerum incorporearum commixtio facilius credi debuit, quam unius incorporee, et alterius corporee. Nam si anima in sua natura non fallatur, incorpoream se esse comprehendit: multo magis incorporeum est uerbum Dei, ac per hoc uerbi Dei et anime credibilior debuit esse permixtio, quam anime et corporis. Sed hoc in nobis ipsis experimur: illud in Christo credere iubemur. Si autem utrumque nobis pariter inexpertum credendum preciperetur, quid horum citius crederemus? Quomodo non fateremur duo incorporea, quam unum corporeum alterumque incorporeum facilius potuisse misceri? si tamen non indigne ad ista mixtionis uel mixture nomen admittitur, propter consuetudinem corporalium rerum, longe aliter se habentium aliterque notarum.

12. uerbum igitur Dei, idemque Dei Filius, Patri ceternus, eademque uirtus et Sapientia Dei , a superno fine creature rationalis usque ad infimum finem creature corporalis attingens fortiter, et disponens omnia suauiter , presens et latens, nusquam conclusa, nusquam discissa, nusquam tumida, sed sine mole ubique tota, longe alio modo quodam, quam eo quo creaturis ceteris adest, suscepit hominem, seque et illo [1 1Kb] fecit unum Iesum Christum, mediatorem Dei et hominum , equalem Patri secundum diuinitatem, minorem autem Patre secundum carnem, hoc est secundum hominem; incommutabiliter immortalem secundum equalem Patri diuinitatem, eumdemque mutabilem atque mortalem  secundum cognatam [1 1Kb] nobis infirmitatem. In quo Christo, eo tempore quod opportunissimum ipse nouerat, et ante secula disposuerat, uenit hominibus magisterium et adiutorium, ad capessendam sempiternam salutem. Magisterium quidem ut ea que hic ante dicta sunt utiliter uera, non solum a Prophetis sanctis, qui omnia uera dixerunt, uerum etiam a philosophis atque ipsis petis, et cuiuscemodi auctoribus litterarum , illius etiam in carne presentata confirmaret auctoritas, propter eos qui illa non possent in ipsa intima ueritate cernere atque discernere: que ueritas et antequam hominem assumeret, ipse [2 1Kb] aderat omnibus, qui eius participes esse potuerunt. Maxime uero sue incarnationis exemplo id salubriter persuasit, ut quoniam homines plerique diuinitatis auidi, per potestates celestes quas deos putarent, ritusque uarios illicitorum, non sacrorum, sed sacrilegiorum, ambiendum sibi arbitrarentur ad Deum, magis superbe quam pie, qua in re pro Angelis sanctis eis se demones superbie cognatione [3 1Kb] supponunt, scirent homines tam proximum esse Deum pietati hominum, ad quem uelut longe positum per interpositas potestates ambiebant, ut hominem suscipere dignaretur, et cum illo uniri quodam modo ut ei sic coaptaretur homo totus, quemadmodum anime corpus; excepta concretione mutabili, in quam non conuertitur Deus, et quam uidemus quod habeat et corpus et animus. Adiutorium autem, quod sine gratia fidei que ab illo est, nemo potest uincere concupiscentias uitiosas; et si qua earum residua non uicerit, ueniali remissione purgari. Quod ergo ad magisterium eius attinet, quis nunc extremus idiota, uel que abiecta muliercula non credit anime immortalitatem uitamque post mortem futuram? Quod apud Grecos olim primus Pherecydes Assyrius cum disputasset, Pythagoram Samium illius disputationis nouitate permotum ex athleta in philosophum uertit. Nunc ergo quod Maro ait, et omnes uidemus; Amomum Assyrium uulgo nascitur: quod autem ad adiutorium gratie pertinet, que in Christo est, ipse est omnino,

Quo duce si qua manent sceleris uestigia nostri,
Irrita perpetua soluent formidine terras. 



CAPUT Iu.

13. Sed nulla, inquiunt, competentibus signis claruerunt tante maiestatis indicia: quia larualis illa purgatio, debilium cure, reddita uita defunctis, si et alii considerentur, Deo parua sunt. Fatemur quidem et nos talia quedam fecisse Prophetas. Nam in his signis quid excellentius quam mortuos resurrexisse? Fecit hoc Elias , fecit hoc Eliseus . Nam de magorum miraculis, utrum etiam mortuos suscitauerint, illi uiderint qui et Apuleium se contra magicarum artium crimina copiosissime defendentem, conantur non accusando, sed laudando conuincere. Nos legimus, magos Aegyptiorum, artium istarum peritissimos, a Moyse famulo Dei  fuisse superatos, cum illi quedam mira nefandis artibus agerent, ille Deo simpliciter [1 1Kb] inuocato, machinamenta eorum cuncta subuerteret . Sed et ipse Moyses, et ceteri Prophete ueracissimi Dominum Christum prophetauerunt, et gloriam magnam ei dederunt; hunc non tanquam parem sibi, nec in eadem miraculorum potentia superiorem, sed plane Dominum Deum omnium, et hominem propter homines factum, uenturum prenuntiauerunt. Qui propterea et ipse talia facere uoluit, ne esset absurdum, que per illos fecerat si ipse non faceret. Sed tamen et aliquid proprium facere debuit: nasci de uirgine, a mortuis resurgere, in celum ascendere. Hoc Deo qui parum putat, quid plus exspectet ignoro.

14. Arbitror enim talia flagitari, qualia gerens hominem, facere non [2 1Kb] debuit. Nam in principio erat uerbum, et uerbum erat apud Deum, et Deus erat uerbum, et omnia per ipsum facta sunt . Num homine assumpto, alium mundum facere debuit, ut eum esse crederemus, per quem factus est mundus? Sed nec maior mundus, nec isti equalis in hoc mundo fieri posset. Si autem minorem faceret infra istum, similiter hoc quoque parum putaretur. Quia ergo non oportebat ut nouum faceret mundum, noua fecit in mundo. Homo enim de uirgine procreatus, et a mortuis in eternam uitam resuscitatus, et super celos exaltatus, potentius fortasse opus est quam mundus. Hic forte respondent, se factum hoc esse non credere. Quid ergo fiat hominibus, qui minima contemnunt, maiora non credunt? Reddita uita defunctis, ideo creditur, quia fecerunt alii, et parum est Deo: caro propria de uirgine creata, et a morte in eternam uitam super celos leuata, ideo non creditur, quia nemo fecit, et competit Deo. Ac per hoc que sibi quisque facilia, non factu, sed captu, putat, equo animo accipit; supra ea ueluti ficta pro falsis ducit: noli eis esse similis, obsecro te.

15. Disputantur hec latius, et omnes questionum necessariarum sinus perscrutati discussique panduntur: sed intellectui fides aditum aperit, infidelitas claudit. Quem non moueat ad credendum tantus ab initio ipse rerum gestarum ordo, et ipsa connexio temporum, preteritis fidem de presentibus faciens, priora posterioribus et recentioribus antiqua confirmans? Eligitur unus ex gente Chaldeorum, pietate fidelissima preditus, cui promissa diuina post tantam seculorum seriem nouissimis temporibus complenda prodantur, atque in eius semine omnes gentes habiture benedictionem prenuntiantur . Hic unum Deum uerum colens uniuersitatis creatorem, gignit filium senex, de coniuge quam spe pariendi penitus destitutam sterilitas etasque iam fecerat. Propagatur ex illo numerosissimus populus, multiplicatus in Aegypto, quo illam stirpem ex orientalibus partibus, promissis effectisque crebrescens dispositio diuina transmiserat. Educitur ex Aegypti seruitute gens ualida, horrendis  signis atque miraculis; pulsisque impiis gentibus, in terrare promissionis perducta et constituta, regno etiam molimatur. Deinde preualescente peccato, sacrilegis ausibus Deum uerum, qui eis tanta beneficia contulerat, sepissime offendens, uariisque flagellata cladibus, et prosperitatibus consolata, usque ad Christi incarnationem declarationemque perducitur. Quem Christum, Dei uerbum, Dei Filium, Deum in carne uenturum, moriturum, resurrecturum, in celum ascensurum, prepollentissimo suo nomine, in omnibus gentibus dicatos sibi populos habiturum; inque illo remissionem peccatorum, salutemque eternam futuram esse credentibus, omnia gentis illius promissa, omnes prophetie, sacerdotia, sacrificia, templum, et cuncta omnino sacramenta sonuerunt.

16. uenit et Christus; complentur in eius ortu, uita, dietis, factis, passionibus, morte, resurrectione, ascensione, omnia preconia Prophetarum . Mittit Spiritum sanctum, implet fideles una in domo congregatos , et hoc ipsum promissum orando atque desiderando exspectantes. Impleti autem Spiritu sancto, loquuntur repente linguis omnium gentium, arguunt fidenter errores, predicant saluberrimam ueritatem, exhortantur ad penitentiam preterite culpabilis uite, indulgentiam de diuina gratia pollicentur. Predicationem pietatis uereque religionis signa congruentia et miracula consequuntur. Excitatur aduersus eos seua infidelitas; tolerant predicta, sperant promissa, docent precepta. Numero exigui per mundum disseminantur, populos facilitate mirabili conuertunt, inter inimicos augentur, persecutionibus crescunt, per afflictionum angustias usque in terrarum extrema dilatantur. Ex imperitissimis, ex abiectissimis, ex paucissimis illuminantur, nobilitantur, multiplicantur preclarissima ingenia, cultissima eloquia; mirabilesque peritias acutorum, facundorum atque doctorum subiugant Christo, et ad predicandum uiam pietatis salutisque conuertunt. Alternis aduersitatibus et prosperitatibus rerum, patientiam et temperantiam uigilanter exercent: mundo declinante in extrema, fessisque rebus etatem ultimam protestante, multo fidentius, quia et hoc predictum est, eternam ciuitatis celestis felicitatem exspectant. Atque inter hec omnia, contra Ecclesiam Christi impiarum gentium infidelitas fremit: euincit illa patiendo, et inconcussam fidem inter obsistentium seuitiam profitendo. Reuelate ueritatis, que diu promissis mysticis uelabatur, sacrificio succedente, illa sacrificia quibus hoc figurabatur, templi ipsius euersione tolluntur. Reproba per infidelitatem gens ipsa Iudeorum a sedibus exstirpata, per mundum usquequaque dispergitur, ut ubique portet Codices sanctos, ac sic prophetie testimonium, qua Christus et Ecclesia prenuntiata est, ne ad tempus a nobis fictum existimaretur, ab ipsis aduersariis proferatur; ubi etiam ipsos predictum est non fuisse credituros. Templa et simulacra demonum, ritusque sacrilegi paulatim atque alternatim secundum predicta prophetica subuertuntur. Hereses aduersus nomen Christi, sub uelamento tamen  nominis Christi, ad exercendam doctrinam sancte religionis, sicut prenuntiate sunt, pullulant. Hec omnia sicut leguntur predicta, ita cernuntur impleta, atque ex his iam tot et tantis que restant, exspectantur implenda. Que tandem mens auida eternitatis, uiteque presentis breuitate permota, contra huius diuine auctoritatis lumen culmenque contendat?



CAPUT u.

17. Que disputationes, que littere quorumlibet philosophorum, que leges quarumlibet ciuitatum, duobus preceptis, ex quibus Christus dicit totam Legem Prophetasque pendere, ullo modo sint comparande: Diliges Dominum Deum tuum ex toto corde tuo, et ex tota anima tua, et ex tota mente tua; et, diliges proximum tuum tanquam teipsum?  Hic physica, quoniam omnes omnium naturarum cause in Deo creatore sunt. Hic ethica, quoniam uita bona et honesta non aliunde formatur, quam cum ea que diligenda sunt, quemadmodum diligenda sunt [1 1Kb] , diliguntur, hoc est Deus et proximus. Hic logica, quoniam ueritas lumenque anime rationalis, nonnisi Deus est. Hic etiam laudabilis reipublice salus: neque enim conditur et custoditur optime ciuitas, nisi fundamento et uinculo fidei, firmeque concordie, cum bonum commune diligitur, quod summum ac uerissimum Deus est, atque in illo inuicem sincerissime se diligunt homines, cum propter illum se diligunt, cui, quo animo diligant, occultare non possunt.

18. Modus autem ipse dicendi, quo sancta Scriptura contexitur, quam omnibus accessibilis, quamuis paucissimis penetrabilis! Ea que aperta continet, quasi amicus familiaris, sine fuco ad cor loquitur indoctorum atque doctorum: ea uero que in mysteriis occultat, nec ipsa eloquio superbo erigit, quo non audeat accedere meus tardiuscula et inerudita, quasi pauper ad diuitem; sed inuitat omnes humili sermone, quos non solum manifesta paseat, sed etiam secreta exerceat ueritate, hoc in promptis quod in reconditis habens. Sed ne aperta fastidirentur, eadem rursus operta desiderantur, desiderata quodam modo renouantur, renouata suauiter intimantur. His salubriter et praua corriguntur, et parua nutriuntur, et magna oblectantur ingenia. Ille huic doctrine inimicus est animus, qui uel errando eam nescit esse saluberrimam, uel odit egrotando medicinam.

19. uides quam prolixam epistolam fecerim. Si quid ergo te mouet, atque inter nos pertractari tanti habes, non tibi faciat angustias usitatarum epistolarum uelut custodiendus modus; quia et optime nosti quam grandes eas ueteres habuerint, cum aliquid agerent quod explicare breuiter non ualerent. Et si auctorum ad alias litteras pertinentium mos esset alius, nostrorum nobis in hac re dignius imitanda preberetur auctoritas. Inspice itaque modum Epistolarum apostolicarum, uel eorum etiam qui illa diuina eloquia tractauerunt; et non pigeat te uel multa querendo  proponere, si multa te permouent, uel aliquando diutius uersare quod queris, ut quantum fieri per tales quales sumus potest, non remaneat dubitationis nubilum quod obstet lumini ueritatis.

20. Scio enim Excellentiam tuam, quorumdam perpeti obstinatissimas contradictiones, qui propterea putant, uel putari uolunt christianam doctrinam utilitati non conuenire reipublice, quia nolunt stare rempublicam firmitate uirtutum, sed impunitate uitiorum. Non autem sicut regi homini, uel cuilibet principi ciuitatis, ita etiam Deo quidquid a multis peccatur inultum est. Misericordia uero eius et gratia predicata hominibus per hominem Christum, impartita autem per Deum Deique filium eumdem ipsum Christum, non deserit eos qui ex eius fide uiuunt, eumque pie colunt, siue mala huius uite patienter fortiterque experiantur, siue bonis eius misericorditer ac temperanter utantur; eternum pro utroque premium recepturi in ciuitate superna atque diuina, ubi iam non sit moleste toleranda calamitas, nec laboriose frenanda cupiditas, sed sola sine ulla difficultate, et cum perfecta libertate retinenda Dei et proximi caritas. Incolumem felicioremque te misericordissima Dei omnipotentia tueatur, domine illustris et merito insignis, ac prestantissime fili. Sanctam et in Christo dignissime honorandam matrem, cuius pro te Deus preces exaudiat, pro meritis uestris officiosissime saluto. Sanctus frater et cepiscopus meus Possidius Prestantiam uestram multum salutat.



EPISTOLA CXXXuIII [* 1Kb]  . Augustinus ad Marcellinum, respondens epistole 136, qua nimirum ille petierat ut satisfaceret uolusiano, et significarat quosdam reprehendere quod Deus ueterem Legem abrogasset, necnon asserere doctrinam euangelicam esse perniciosam reipublice; ac demum non deesse qui Apollonii Apuleiique magica ludibria miraculis Christi preferrent.

Domino eximio et merito insigni, carissimo ac desiderantissimo filio MARCELLINO, AUGUSTINUS, in Domino salutem.



CAP. PRIMUM.

1. Illustri uiro et eloquentissimo, nobisque dilectissimo uolusiano [1 1Kb] , non amplius quam ad illud quod inquirendum putauit, respondendum fuit: ad ea uero que mihi pertractanda atque soluenda in epistola tua ipse misisti, siue ab illo, siue etiam ab aliis uel suggerantur uel ingerantur, ad te potius pro uiribus nostris pertractata et soluta mitti debuerunt; non sic quemadmodum de his agendum est librorum negotio, sed quemadmodum potest epistolari sat esse colloquio, ut si tibi uisum fuerit, qui eorum motus quotidianis disputationibus experiris, et illis legantur he littere. At si auriculis eorum minus pietate fidei precultis, sermo iste non sufficit, prius inter nos quod eis putas sufficere peragatur, tum demum ad illos quod peractum fuerit perferatur. Multa enim sunt, a quibus  sensus eorum si adhuc abhorret et resilit, uel uberiore uel subtiliore ratione, uel certe auctoritate cui resistere indignum putent, persuaderi aliquando forsitan possint.

2. Ergo in epistola tua posuisti, moueri quosdam, cur hic Deus, qui et ueteris Testamenti Deus esse firmatur, spretis ueteribus sacrificiis, delectatus sit nouis. Nihil enim corrigi posse asserunt, nisi quod ante non recte factum probaretur; uel quod semel recte factum sit, nullatenus immutari debuisse. Recte enim facta dicunt mutari nisi iniuste non posse. Hec uerba ex litteris tuis in has meas transtuli. Quibus si respondere copiose uelim, tempus me citius quam exempla defecerint, quibus rerum ipsa natura et opera humana, certa ratione, pro temporum opportunitate mutentur, nec tamen eadem ratio sit mutabilis qua ista mutantur. Unde pauca commemorem, ut ex his excitata quodammodo iam per plura similia uigil currat intentio. Nonne hiemi estas, addito sensim calore, succedit? nonne diurnis tempora necturna uertuntur? Quoties nostre uariantur etates! adolescentie pueritia non reditura cedit; iuuentus adolescentie non mansura succedit; finiens iuuentutem senectus morte finitur. Hec omnia mutantur, nec mutatur diuine prouidentie ratio, qua fit ut ista mutentur. Non autem, opinor, cum agricola estate aliud iusserit, quam iusserat hieme, ratio mutatur agriculture. Et cum mane surgit qui nocte quiescebat, uite consilium non mutauit. Aliud magister adolescenti quam puero solebat, imposuit. Doctrina igitur constans, mutato precepto non mutata mutauit [1 1Kb] instructionem.

3. Nam magnus ille nostrorum temporum medicus uindicianus, consultus a quodam, dolori eius adhiberi iussit quod in tempore congruere uidebatur; adhibitum sanitas consecuta est. Deinde post annos aliquot eadem rursus corporis causa commota [2 1Kb] , hoc idem ille putauit adhibendum; adhibitum uertit in peius. Miratus recurrit ad medicum, indicat factum: at ille ut erat acerrimus, ita respondit, Ideo male acceptus es, quia ego non iussi; ut omnes qui audissent, parumque hominem nossent non eum arte medicinali fidere, sed nescio qua illicita potentia putarent. Unde cum esset a quibusdam postea stupentibus interrogatus, aperuit quod non intellexerant, uidelicet illi etati iam non hoc se fuisse iussurum. Tantum igitur ualet ratione atque [3 1Kb] artibus non mutatis, quid secundum eas sit pro temporum uarietate mutandum.

4. Non itaque uerum est quod dicitur, semel recte factum, nullatenus esse mutandum. Mutata quippe temporis causa, quod recte ante factum fuerat, ita mutar uera ratio plerumque flagitat, ut cum ipsi dicant, recte non fieri si mutetur, contra ueritas clamet, recte non fieri nisi mutetur; quia utrumque tunc erit rectum, si erit pro temporum uarietate diuersum. Quod enim  in diuersitate personarum uno tempore accidere potest, ut huic liceat aliquid impune facere, non liceat illi; non quod dissimilis res sit, sed quod is qui facit: ita ab una eademque persona diuersis temporibus, tunc oportet aliquid fieri, tunc non oportet; non quod sui dissimilis sit qui facit, sed quando facit.

5. Hec questio quam late pateat, profecto uidet quisquis pulchri aptique distantiam sparsam quodammodo in uniuersitate rerum ualet, neque negligit intueri. Pulchrum enim per seipsum consideratur atque laudatur, cui turpe ac deforme contrarium est. Aptum uero, cui ex aduerso est ineptum, quasi religatum pendet aliunde, nec ex semetipso, sed ex eo cui connectitur, iudicatur: nimirum etiam decens atque indecens, uel hoc idem est, uel perinde habetur. Age nunc, ea que diximus, refer ad illud unde agitur. Aptum fuit primis temporibus sacrificium quod preceperat Deus, nunc uero non ita est. Aliud enim precepit quod huic tempori aptum esset, qui multo magis quam homo nouit quid cuique tempori accommodate adhibeatur; quid quando impertiat, addat, auferat, detrahat, augeat, minuatue, immutabilis mutabilium, sicut creator, ita moderator, donec uniuersi seculi pulchritudo, cuius particule sunt que suis quibusque temporibus apta sunt, uelut magnum carmen cuiusdam ineffabilis modulatoris excurrat, atque inde transeant in eternam contemplationem speciei qui Deum rite colunt, etiam cum tempus est fidei.

6. Falluntur autem qui existimant hec Deum iubere causa sue utilitatis uel uoluptatis: et merito mouentur cur Deus ista mutauerit, quasi delectatione mutabili aliud sibi iubens offerri illo prius tempore, aliud isto. Non autem ita est. Nihil Deus iubet quod sibi prosit, sed illi cui iubet. Ideo uerus est Dominus, qui seruo non indiget, et quo seruus indiget. In ea quippe Scriptura que uetus dicitur Testamentum, et eo tempore quo adhuc illa offerebantur sacrificia que hoc tempore non offeruntur, dictum est: Dixi Domino, Deus meus es tu, quoniam bonorum meorum non eges . Nec illorum ergo sacrificiorum egebat Deus, nec cuiusquam eget unquam, sed rerum diuinitus impartitarum, uel imbuendo uirtutibus animo, uel eterne saluti adipiscende, quedam signa sunt, quorum celebratione atque functione, non Deo, sed nobis utilia pietatis officia exercentur.

7. Nimis autem longum est, conuenienter disputare de uarietate signorum, que cum ad res diuinas pertinent, Sacramenta appellantur. Sicut autem non ideo mutabilis homo [1 1Kb] , quia mane aliud, aliud uespere; illud hoc mense, illud alio; non hoc isto anno quod illo: ita non ideo mutabilis Deus, quia uniuersi seculi priore uolumine aliud, aliud posteriore sibi iussit offerri, quo conuenienter significationes ad doctrinam religionis saluberrimam pertinentes, per mutabilia tempora sine ulla sui mutatione disponeret. Nam ut nouerint, quos hec mouent, iam hoc fuisse in ratione diuina, nec cum ista noua constituerentur, subito priora displicuisse uelut mutabili uoluntate, sed hoc  iam fixum et statutum fuisse in ipsa sapientia Dei, cui de maioribus etiam rerum mutationibus eadem Scriptura dicit; Mutabis ea, et mutabuntur: tu autem idem ipse es ; insinuandum est eis, mutationem istam sacramentorum Testamenti ueteris et noui etiam predictam fuisse propheticis uocibus. Ita enim uidebunt, si poterunt, id quod in tempore nouum est, non esse nouum apud eum qui condidit tempora, et sine tempore habet omnia que suis quibusque temporibus pro eorum uarietate distribuit. Nam et in illo psalmo, unde commemoraui aliquid, quo demonstrarem non egere Deum sacrificiis nostris, cui dicitur: Dixi Domino, Deus meus es tu, quoniam bonorum meorum non eges; paulo post legitur ex persona Christi, Non congregabo conuenticula eorum de sanguinibus, hoc est pecorum uictimis, quibus prius congregabantur conuenticula Iudeorum: et alibi dicit, Non accipiam de manu tua uitulos, neque de gregibus tuis hircos : et alius propheta, Ecce, inquit, dies uenient, dicit Dominus, et confirmabo super domum Iacob testamentum nouum, non sicut testamentum quod disposui patribus eorum, cum eduxi eos de terra Aegypti . Et alia multa sunt de hac re testimonia, quibus hoc Deum facturum esse predictum est, que commemorare nunc longum est.

8. Hic iam si satis constitit, quod recte alio tempore constitutum est, idem recte alio tempore posse mutari, mutantis opere, non dispositione mutata, quam dispositionem intelligibilis ratio continet, ubi sine tempore simul sunt que in temporibus simul fieri non possunt, quia tempora non simul currunt; quispiam fortassis exspectet causas a nobis ipsius mutationis accipere, quod ipse nosti quam prolixi sit negotii. uerumtamen breuiter dici potest, quod homini acuto fortasse suffecerit, aliis sacramentis prenuntiari Christum cum uenturus esset, aliis cum uenisset annuntiari oportuisse; sicut modo nos idipsum loquentes, diuersitas rerum compulit etiam uerba mutare. Siquidem aliud est prenuntiari, aliud annuntiari; aliud cum uenturus esset, aliud cum uenisset.



CAPUT II.

9. Nunc deinde uideamus quale sit illud quod in epistola tua sequitur. Adiecisti enim eos dicere quod Christi predicatio atque doctrina reipublice moribus nulla ex parte conueniat, cuius hoc constet esse preceptum, ut nulli malum pro malo reddere debeamus , et percutienti aliam prebere maxillam, et pallium dare ei qui tunicam auferre perstiterit, et cum eo qui nos angariare uoluerit, ire debere spatio itineris duplicato . Que omnia reipublice moribus asseruntur esse contraria: Nam quis, inquiunt, tolli sibi ab hoste aliquid patiatur, uel Romane prouincie depredatoribus non mala uelit belli iure reponere? Hec atque huiusmodi uerba obtrectantium, siue non obtrectando, sed querendo talia loquentium, operosius fortasse refellerem, nisi he disceptationes haberentur cum uiris liberaliter institutis. Unde quid opus est ut diutius laboremus, ac non ipsos potius percontemur quomodo poterant gubernare atque augere rempublicam, quam ex parua et inopi magnam opulentamque  fecerunt, qui accepta iniuria ignoscere quam persequi malebant ? quomodo Cesari administratori utique reipublice, mores eius extollens Cicero dicebat, quod nichil obliuisci soleret nisi iniurias ? Dicebat enim hoc tam magnus laudator, aut tam magnus adulator: sed si laudator, talem Cesarem nouerat; si autem adulator, talem esse debere ostendebat principem ciuitatis, qualem illum fallaciter predicabat. Quid est autem non reddere malum pro malo, nisi abhorrere ab ulciscendi libidine? quod est accepta iniuria ignoscere malle quam persequi, et nichil nisi iniurias obliuisci.

10. Hec cum in eorum leguntur auctoribus, exclamatur et plauditur; describi atque predicari mores uidentur, quibus dignum esset exsurgere ciuitatem que tot gentibus imperaret, quod accepta iniuria ignoscere quam persequi malebant. Cum uero legitur precipiente auctoritate diuina, non reddendum malum pro malo; cum hec tam salubris admonitio congregationibus populorum, tanquam publicis utriusque sexus atque omnium etatum et dignitatum scholis, de superiore loco personat, accusatur religio tanquam inimica reipublice! Que si, ut dignum est, audiretur, longe melius Romulo, Numa, Bruto, ceterisque illis Romane gentis preclaris uiris, constitueret, consecraret, firmaret, augeretque rempublicam. Quid enim est respublica, nisi res populi? Res ergo communis, res utique ciuitatis. Quid est autem ciuitas, nisi multitudo hominum in quoddam uinculum redacta concordie? Apud eos enim ita legitur: Breui multitudo dispersa atque uaga, concordia ciuitas facta erat. Que porro precepta concordie in suis templis unquam illi legenda censuerunt? Quandoquidem miseri querere cogebantur, quonam modo sine offensione cuiusquam eorum discordes inter se deos suos colere possent: quos si imitari discordando uellent, rupto concordie uinculo ciuitas laberetur; quod postea paulatim decoloratis corruptisque moribus agi cepit per bella ciuilia.

11. Quanta uero precepta concordie non humanis disputationibus exquisita, sed diuina auctoritate conscripta in Christi ecclesiis lectitentur, quis uel ab illa religione alienus, ita surdus est ut ignoret? Ad hoc enim et illa pertinent, que malunt exagitare quam discere, alteram percutienti prebendam esse maxillam, uolenti auferre tunicam dandum etiam pallium, cum angariante duplicandam uiam. Hoc quippe fit ut uincatur bono malus, imo in homine malo uincatur bono malum, et homo liberetur a malo, non exteriore et alieno, sed intimo ac suo, quo grauius et perniciosius quam cuiusuis hostis extrinsecus immanitate uastatur. Qui ergo uincit bono malum, patienter amittit temporalia commoda, ut doceat quam pro fide atque iustitia contemnenda sint, que ille nimis amando fit malus; ac sic iniuriosus ab eo ipso cui fecit iniuriam, discat qualia sint propter que fecit iniuriam, atque in concordiam, qua nichil est utilius ciuitati, penitens acquiratur, uictus non seuientis uiribus, sed beneuolentia patientis. Tunc enim recte fit, cum uidetur ei  profuturum esse propter quem fit, ad operandam in eo correctionem atque concordiam. Hoc certe animo faciendum est, etiamsi alius exitus consequatur, nec corrigi uelit atque pacari, propter quem corrigendum atque pacandum, uelut curandum et sanandum, adhibita est ista medicina.

12. Alioquin si uerba attenderimus, eorumque proprietati seruiendum putauerimus, non est prebenda maxilla dextera, si sinistra fuerit percussa. Quoniam, Si quis te, inquit, percusserit in maxillam dexteram, prebe illi et sinistram : magis autem sinistra percutitur, quod ad dexteram ferientis facilior ictus est. Sed sic intelligi solet, ac si dictum esset: Si quis in te meliora fuerit persecutus, et inferiora ei prebe, ne uindicte potius quam patientie studens contemnas eterna pro temporalibus, cum potius temporalia pro eternis contemnenda sint, tanquam sinistra pro dextris. Hec semper fuit sanctorum martyrum intentio: uindicta enim ultima iuste poscitur, quando nullus iam restat correctionis locus, extremo scilicet summoque iudicio. Nunc uero cauendum est, ne uindicandi cupiditate amittatur, ut nichil aliud dicam, ipsa patientia, que pluris est habenda quam omne quod potest etiam inuito inimicus auferre. Namque alius euangelista in eadem sententia nullam fecit dextere mentionem, sed tantum maxillam et alteram nominauit , ut aliquanto distinctius intelligeretur in alio, ipse autem simpliciter eamdem patientiam commendaret [1 1Kb] . Paratus itaque debet esse homo iustus et pius, patienter eorum malitiam sustinere, quos fieri bonos querit, ut numerus potius crescat bonorum, non ut pari malitia se quoque numero addat malorum.

13. Denique ista precepta magis ad preparationem cordis que intus est, pertinere, quam ad opus quod in aperto fit; ut teneatur in secreto animi patientia cum beneuolentia, in manifesto autem id fiat quod eis uidetur prodesse posse, quibus bene uelle debemus, hinc liquido ostenditur, quod ipse Dominus iehsu exemplum singulare patientie, cum percuteretur in faciem respondit: Si male dixi, exprobra de malo; si autem bene, quid me cedis ? Nequaquam igitur preceptum suum, si uerba intueamur, impleuit. Neque enim prebuit percutienti alteram partem, sed potius prohibuit, ne qui fecerat iniuriam, augeret; et tamen paratus uenerat non solum in faciem percuti, uerum etiam pro his quoque a quibus hec patiebatur crucifixus occidi, pro quibus ait in cruce pendens: Pater, ignosce illis, quia nesciunt quid faciunt . Nec Paulus apostolus preceptum Domini et magistri sui uidetur implesse, ubi etiam ipse percussus in faciem, dixit principi sacerdotum: Percutiet te Deus, paries dealbate. Sedes iudicans me secundum Legem, et contra Legem iubes me percuti! Et cum a circumstantibus diceretur, Iniuriam facis principi  sacerdotum, irridenter [1 1Kb] eos admonere uoluit quid dixerit, ut qui saperent, intelligerent iam destruendum [2 1Kb] esse aduentu Christi parietem dealbatum, hoc est, hypocrisim sacerdotii Iudeorum: ait quippe, Nesciui, fratres, quia princeps est; scriptum est enim, Principi populi tui non maledices ; cum procul dubio, qui in eodem populo creuerat, atque ibi Lege fuerat eruditus, illum principem sacerdotum nescire non posset, nec eos quibus ita notus erat, ullo modo falleret quod nesciret.

14. Sunt ergo ista precepta patientie semper in cordis preparatione retinenda, ipsaque beneuolentia, ne reddatur malum pro malo, semper in uoluntate complenda est. Agenda sunt autem multa, etiam cum inuitis benigna quadam asperitate plectendis, quorum potius utilitati consulendum est quam uoluntati; quod in principe ciuitatis luculentissime illorum littere laudauerunt. Nam in corripiendo filio quamlibet aspere, nunquam profecto amor paternus amittitur. Fit tamen quod nolit et doleat, qui etiam inuitus uidetur dolore sanandus. Ac per hoc si terrena ista respublica precepta christiana custodiat, et ipsa bella sine beneuolentia non gerentur, ut ad pietatis iustitieque pacatam societatem uictis facilius consulatur. Nam cui licentia iniquitatis cripitur, utiliter uincitur; quoniam nichil est infelicius felicitate peccantium, qua penalis nutritur impunitas, et mala uoluntas uelut hostis interior roboratur. Sed peruersa et auersa [3 1Kb] corda mortalium, felices res humanas putant, cum tectorum splendor attenditur, et labes non attenditur animorum; cum theatrorum moles exstruuntur, et effodiuntur fundamenta uirtutum; cum gloriosa est effusionis insania, et opera misericordie deridentur; cum ex his que diuitibus abundant, luxuriantur histriones, et necessaria uix habent pauperes; cum Deus, qui doctrine sue publicis uocibus contra hoc malum publicum clamat, ab impiis populis blasphematur, et dii tales requiruntur, in quorum honorem ea ipsa theatrica, corporum et animorum dedecora celebrentur. Hec si Deus pollere permittat, tunc indignatur grauius; hec si impunita dimittat, tunc punit infestius. Cum uero euertit subsidium uitiorum, et copiosas libidines inopes reddit, misericorditer aduersatur. Misericorditer enim, si fieri posset, etiam bella gererentur a bonis, ut licentiosis cupiditatibus domitis hec uitia perderentur, que iusto imperio uel exstirpari uel premi [4 1Kb] debuerunt.

15. Nam si christiana disciplina omnia bella culparet, hoc potius militibus consilium salutis petentibus in Euangelio diceretur, ut abiicerent arma, seque omnino militie subtraherent. Dictum est autem eis: Neminem concusseritis, nulli calumniam feceritis; sufficiat uobis stipendium uestrum . Quibus proprium stipendium sufficere debere precepit, militare  utique non prohibuit. Proinde qui doctrinam Christi aduersam dicunt esse reipublice, dent exercitum talem quales doctrina Christi esse milites iussit; dent tales prouinciales, tales maritos, tales coniuges, tales parentes, tales filios, tales dominos, tales seruos, tales reges, tales iudices, tales denique debitorum ipsius fisci redditores et exactores, quales esse precepit doctrina christiana, et audeant eam dicere aduersam esse reipublice; imo uero non dubitent eam confiteri magnam, si obtemperetur, salutem esse reipublice.



CAPUT III.

16. Utquid autem ad illud respondeam quod dicunt, per quosdam imperatores christianos multa mala imperio accidisse Romano? Hec generalis conquestio calumniosa est  . Nam si apertius certe de preteritis imperatoribus aliqua commemorarent, possem similia uel fortasse etiam grauiora de imperatoribus non christianis et ego commemorare, ut intelligerent, uel hominum hec esse uitia, non doctrine; uel non imperatorum, sed aliorum sine quibus imperatores agere nichil possunt. Ex quo enim tempore pessum ire ceperit Romana respublica, satis liquet; littere loquuntur ipsorum  : longe antequam Christi nomen eluxisset in terris, dictum est: O urbem uenalem, et mature perituram, si emptorem inuenerit!  In libro etiam belli Catiline, ante aduentum utique Christi, idem nobilissimus historicus eorum non tacet quando primum insueuerit exercitus populi Romani amare, potare, signa, tabulas pictas, uasa celata mirari, ea priuatim et publice rapere, delubra spoliare, sacra profanaque omnia polluere. Quando ergo nec hominibus, nec ipsis etiam quos Deos putabant, morum corruptorum et perditorum auaritia rapacitasque parcebat, tunc cepit perire laudabile illud decus salusque reipublice. Quos deinde uitia pessima successus habuerint, et quanto humanarum rerum malo illa iniquitas prosperata sit, nunc longum est dicere. Audiant Satyricum suum, garriendo uera dicentem:

Seruabat castas humilis fortuna Latinas
Quondam, nec uitiis contingi parua sinebat
Tecta labor, somnique breues, et uellere Thusco
uexate dureque manus, ac proximus Urbi
Annibal, et stantes Collina in turre mariti.
Nunc patimur longe pacis mala; seuior armis
Luxuria incubuit, uictumque ulciscitur orbem.
Nullum crimen abest, facinusque libidinis, ex quo
Paupertas Romana perit. 
Quid ergo exspectas ut ego exaggerem, quanta mala importauerit successu prospero iniquitas subleuata; quandoquidem et ipsi, qui aliquanto prudentius attenderunt, plus dolendum uiderunt paupertatem, quam opulentiam periisse Romanam? In illa enim morum integritas seruabatur; per hanc autem non muros urbis, sed mentes ipsius ciuitatis dira nequitia omni hoste peior irrupit.

17. Gratias Domino Deo nostro, qui contra ista mala misit nobis adiutorium singulare. Quo enim non tolleret, quem non inuolueret, in quod profundum  non demergeret fluuius iste horrende nequitie generis humani, nisi crux Christi in tanta uelut mole auctoritatis eminentius firmiusque figeretur; cuius apprehenso robore, stabiles essemus, ne male suadentium, uel in mala impellentium, tam uasto mundi huius gurgite abrepti sorberemur? In ista enim colluuie morum pessimorum et ueteris perdite discipline, maxime uenire ac subuenire debuit celestis auctoritas, que uoluntariam paupertatem, que continentiam, beneuolentiam, iustitiam, atque concordiam, ueramque pietatem persuaderet, ceterasque uite luminosas ualidasque uirtutes; non tantum propter istam uitam honestissime gerendam, nec tantum propter ciuitatis terrene concordissimam societatem; uerum etiam propter adipiscendam sempiternam salutem, et sempiterni cuiusdam populi celestem diuinamque rempublicam, cui nos ciues adsciscit fides, spes, caritas: ut quamdiu inde peregrinamur, feramus eos si corrigere non ualemus, qui uitiis impunitis uolunt stare rempublicam, quam primi Romani constituerunt auxeruntque uirtutibus, etsi non habentes ueram pietatem erga Deum uerum, que illos etiam in eternam ciuitatem posset salubri religione perducere; custodientes tamen quamdam sui generis probitatem, que posset terrene ciuitati constituende, augende, conseruandeque sufficere. Deus enim sic ostendit in opulentissimo et preclaro imperio Romanorum, quantum ualerent ciuiles etiam sine uera religione uirtutes, ut intelligeretur hac addita fieri homines ciues alterius ciuitatis, cuius rex ueritas, cuius lex caritas, cuius modus eternitas.



CAPUT Iu.

18. Quis autem uel risu dignum non putet, quod Apollonium et Apuleium, ceterosque magicarum artium peritissimos conferre Christo, uel etiam preferre conantur? Quanquam tolerabilius ferendum sit, quando istos ei potius comparant quam deos suos: multo enim melior, quod fatendum est, Apollonius fuit, quam tot stuprorum auctor et perpetrator, quem Iouem nominant. Ista, inquiunt, fabulosa sunt. Adhuc ergo laudent reipublice luxuriosam, licentiosam, planeque sacrilegam felicitatem, que ista deorum probra confinxit, que non solum in fabulis audienda posuit, uerum etiam in theatris spectanda proposuit; ubi crimina plura essent quam numina, que ipsi dii sibi exhiberi habebant libenter, qui in suos cultores uindicare debuerunt, quod ea saltem uiderent patienter. Sed non ipsi, inquiunt, sunt, qui talium fabularum mendacio celebrantur. Qui ergo sunt isti, qui talium turpitudinum celebratione placantur? Horum demonum peruersitatem atque fallaciam, per quos et magice artes humanas mentes decipiunt, quia prodidit christiana doctrina, quia mundo uniuerso patefecit, quia Angelos sanctos ab eorum malignitate distinxit, quia cauendos potius, et quemadmodum cauerentur admonuit, reipublice dicitur inimica! quasi non si omnino per istos esset temporalis obtinenda felicitas, quelibet potius fuerat infelicitas eligenda. Sed neque hinc Deus uoluit dubitari, qui primum populum unum uerum Deum colentem,  deos autem falsissimos contemnentem, quamdiu oportuit uetus Testamentum, ubi uelamentum Testamenti Noui est, obumbrari, tanta rerum terrenarum felicitate honestauit, ut quiuis intelligat nec ipsam esse in demonum potestate, sed in illius unius, cui Angeli seruiunt, quem demones contremiscunt.

19. Apuleius enim, ut de illo potissimum loquamur, qui nobis Afris Afer est notior, non dico ad regnum, sed ne ad aliquam quidem iudiciariam reipublice potestatem cum omnibus suis magicis artibus potuit peruenire, honesto patrie sue loco natus, et liberaliter educatus, magnaque preditus eloquentia. An forte ista, ut philosophus, uoluntate contempsit, qui sacerdos prouincie, pro magno fuit ut munera ederet, uenatoresque [1 1Kb] uestiret, et pro statua sibi apud Censes [2 1Kb] locanda, ex qua ciuitate habebat uxorem, aduersus contradictionem quorumdam ciuium litigaret? quod posteros ne lateret, eiusdem litis orationem scriptam memorie commendauit. Quod ergo ad istam terrenam pertinet felicitatem, fuit magus ille quod potuit [3 1Kb] . Unde apparet eum nichil amplius fuisse, non quia noluit, sed quia non potuit. Quanquam et aduersus quosdam, qui ei magicarum artium crimen intenderant, eloquentissime se defendit. Unde miror laudatores eius, qui eum nescio que fecisse miracula illis artibus predicant, contra eius defensionem testes esse conari. Sed uiderint utrum uerum ipsi perhibeant testimonium, et ille falsam defensionem. Illud si sapiunt, attendant, qui magicas artes non utique nisi pro felicitate terrena uel damnabili curiositate conquirunt, uel ab eis innocentes, periculosa tamen eas admiratione collaudant, et uideant Dauid nostrum sine ullis talibus artibus, ex pastore ouium peruenisse ad regiam dignitatem; cuius et peccata et merita fidelis Scriptura non tacuit, ut sciremus et quibus modis non offenderetur Deus, et quibus modis placaretur offensus.

20. Quantum autem attinet ad miracula, que humanis sensibus stupenda monstrantur, multum errant qui Prophetis sanctis, miraculorum magnorum nobilitate prestantibus, magos comparant; quanto magis si eos comparent Christo, quem Prophete illi, quibus magi quilibet nullo modo sunt comparandi, prenuntiauerunt esse uenturum, et secundum carnem, quam sumpsit ex uirgine, et secundum diuinitatem, qua nunquam separatur a Patre! uideo me fecisse prolixissimam epistolam, nec tamen de Christo dixisse omnia que uel eis qui tardiore ingenio diuina non ualent assequi, uel eis quos [4 1Kb] , licet acute moueantur, contentiosum tamen studium et preoccupatio diuturni erroris ab intelligendo impedit, sufficere utcumque  possint. uerumtamen cognosce quid eos contra moueat, atque rescribe, ut uel epistolis uel libris, si adiuuerit Deus, ad omnia respondere curemus. Sis in Domino felix, gratia et misericordia eius, domine eximie et merito insignis, carissime ac desiderantissime fili.



EPISTOLA CXXXIX [* 1Kb]  . Ut Gesta que aduersus Donatistas confecta sunt publicentur, utque rei castigentur mitius et citra mortis penam.

Domino merito insigni, multumque carissimo ac desiderantissimo filio MARCELLINO, AUGUSTINUS, in Domino salutem.

1. Gesta que promisit Prestantia tua, uehementer exspecto, et in ecclesia Hipponensi iamiamque cupio recitari, ac, si fieri potuerit, etiam per omnes ecclesias in diecesi constitutas; ut audiant homines, pleneque agnoscant confessores iniquitatis, non Dei timore extorquente penitentiam, sed iudiciaria diligentia crudelissimorum pectorum aperiente duritiam; siue illorum qui de homicidio et de excecato ac debilitato presbyteri corpore confessi [1 1Kb] ; siue illorum qui se illa scire potuisse, quamuis sibi dicerent displicere, negare non ausi sunt, refugientes catholicam pacem, uelut ne criminibus polluantur alienis, et in illo schismatis sacrilegio inter sceleratorum tam immanium tantam multitudinem perdurantes; siue etiam illorum qui se inde non recessuros, etiam demonstrata sibi catholica ueritate et Donatistarum peruersitate, dixerunt. Non est leue quod Deus agi uoluit per operam tuam. Utinam tales eorum causas crebras sic audias, et facinora eorum atque insana pertinacia sic sepe prodatur, eademque publicata Gesta in omnium notitiam perferantur! Quod autem scripsit Eximietas tua, dubitare te utrum in Theoprepia [2 1Kb] debeas eadem Gesta iubere proponi; fiat, si potest illuc frequens confluere multitudo: alioquin alius locus celebrior prouidendus est; non tamen ullo modo pretermittendum.

2. Pena sane illorum, quamuis de tantis sceleribus confessorum, rogo te ut preter supplicium mortis sit, et propter conscientiam nostram, et propter catholicam mansuetudinem commendandam. Ipse enim fructus ad nos peruenit confessionis illorum, quia inuenit Ecclesia catholica ubi suam erga atrocissimos inimicos seruet atque exhibeat lenitatem. In tanta quippe crudelitate, quecumque preter sanguinem uindicta processerit, magna lenitas apparebit. Quod etsi modo quibusdam nostris, illa atrocitate commotis, uidetur indignum, et quasi dissolutionis et negligentie simile; transactis tamen motibus animorum, qui recentioribus factis solent turbulentius excitari, egregie luculenta bonitas apparebit, et ob hoc magis eadem  Gesta legere atque ostendere delectabit, domine merito insignis, multumque carissime ac desiderantissime fili. Ibi est sanctus frater et cepiscopus meus Bonifacius, et per diaconum Peregrinum qui cum illo perrexit, commonitorium direxi; quod [1 1Kb] sic habe tanquam presentiam meam. Et quod uobis in commune pro Ecclesie utilitate placuerit, hoc adiuuante Domino fiat, qui potens est misericorditer opitulari in tantis malis. Modo Macrobius episcopus eorum, stipatus cuneis perditorum utriusque sexus, hac atque illac circumit, aperuitque sibi basilicas, quas possessorum quantuluscumque timor clauserat. Presente autem procuratore uiri clarissimi Celeris Spondeo, quem tue dilectioni commendaui multumque commendo, utcumque eorum frangebatur audacia: nunc uero posteaquam Carthaginem profectus est, etiam in fundis ipsius basilicas aperuit, populos congregat. Cum ipso etiam est ille Donatus diaconus rebaptizatus, cum fuerit colonus ecclesie, qui [2 1Kb] uersatus est in illa cede precipuus. Qui tales non cum eo sunt, quando et ille cum ipso est? Si Proconsul uel simul ambo in illos estis sententiam prolaturi, et forte ille persistit uelle gladio uindicare, quanquam sit christianus, et quantum aduertere potuimus, non sit ad hec cruciamenta procliuis; tamen si necesse fuerit, etiam Gestis iubete allegari [3 1Kb] epistolas meas, quas de hac re singulas uobis mittendas putaui. Soleo enim audire in potestate esse iudicis mollire sententiam, et mitius uindicare quam iubeant leges. Si autem nec litteris meis ad hoc consenserit, hoc saltem prestet ut in custodiam recipiantur, atque hoc de clementia Imperatorum [4 1Kb] impetrare curabimus, ne passiones seruorum Dei, que debent esse in Ecclesia gloriose, inimicorum sanguine dehonestentur. Scio enim in causa clericorum Anaunensium [5 1Kb] , qui occisi a Gentilibus, nunc martyres honorantur, Imperatorem rogatum facile concessisse ne illi qui eos occiderant et capti iam tenebantur, pena simili punirentur.

3. Libros de Baptismo paruulorum, cum iam codicem ipsum Prestantie tue misissem, cur abs te rursus acceperim, oblitus sum: nisi forte cum inspicerem, mendosos eos reperi, et emendare uolui, quod mirabiliter impeditus, adhuc usque non feci. Epistolam quoque ad te scribendam et his adiungendam, quam cum ibi essem iam dictare ceperam, paulo addito sic esse imperfectam scias. Si autem rationem omnium dierum et lucubrationum aliis necessitatibus impensarum tibi possem reddere, grauiter contristatus mirareris quanta me distendant, que differri omnino non possunt, nec agere illa permittant in que me,  petendo et admonendo, urges uolentem, et ineffabiliter  dolentem. Cum enim ab eorum hominum necessitatibus aliquantulum uaco, qui me sic angariant, ut eos nullo modo liceat euitare, nec contemnere oporteat; non desunt que dictanda prepono, sic in articulis temporum constituta, ut dilationem non ferant. Sicut mihi fuit breuiatio Gestorum collationis nostre satis operosa, cum uiderem neminem se uelle tanto aggeri litterarum legendo committere: sicut mihi fuit etiam epistola ad ipsos laicos donatistas, de hac eadem collatione nostra, quam modo aliquot lucubrationibus terminaui: sicut epistole due non breues; una ad Dilectionem tuam, altera ad uirum illustrem uolusianum, quas uos accepisse iam credo: sicut nunc in manibus habeo librum ad Honoratum nostrum de questionibus quibusdam quinque, quas mihi proposuit, et per litteras intimauit; cui non continuo respondere uides quam minime oporteat. Charitas enim que tanquam nutrix fouet filios suos, non ordine amandi, sed ordine subueniendi, infirmiores fortioribus anteponit, quos tales uult esse, quales iam illi sunt, quos non contemnendo, sed de his confidendo interim preterit. Tales ergo mihi necessitates dictandi aliquid, quod me ab eis dictationibus impediat quibus magis inardesco, deesse non possunt, cum paululum spatii uix datur inter aceruos occupationum, quibus nos aliene uel cupiditates uel necessitates angariatos trahunt: et quid faciam prorsus nescio.

4. Audisti unde mecum Dominum depreceris: sed etiam quod tam instanter et tam crebro me admones, nolo cesses, non nichil agens. Commendo etiam ego Excellentie tue Ecclesiam in Numidia constitutam, propter cuius necessitates sanctus frater et cepiscopus meus Delphinus a fratribus et cepiscopis meis, ibi collaborantibus et compericlitantibus, missus est. Nec de hac re plura scribo, cum ipsum presentem sis auditurus. Cetera in Commonitoriis inuenies que ad presbyterum misi, siue modo, siue per diaconum Peregrinum, ne mihi ea toties iterare necesse sit. Semper in Christo cor tuum uigeat, domine merito insignis, multumque carissime ac desiderantissime fili. Filium nostrum Ruffinum Cirtensem [1 1Kb] principalem commendo Eximietati tue.





DE SEQUENTE EPISTOLA. 

Eo ipso tempore, quo contra Donatistas uehementer exercebamur, et contra Pelagianos exerceri iam ceperamus  , amicus quidam mihi misit quinque a Carthagine questiones, et rogauit ut eas illi scribendo exponerem; que sunt: Quid sibi uelit uox illa Domini, »Deus meus, Deus meus, utquid me dereliquisti« ? et quid sit quod ait Apostolus, »Ut in caritate radicati et fundati, preualeatis comprehendere cum omnibus sanctis que sit latitudo, et longitudo, et altitudo, et profundum :« et que sint quinque uirgines stulte, queue sapientes : et que sint tenebre exteriores : et quomodo intelligendum sit, »uerbum caro factum est« . Ego autem intuens supradictam heresim, nouam inimicam gratie Dei, sextam mihi proposui questionem de gratia Testamenti Noui. De qua disputans, interposita expositione psalmi uicesimi primi, in cuius capite scriptum est quod Dominus exclamauit in cruce, quod ille amicus in primis mihi proposuit exponendum; omnia illa quinque dissolui, non hoc ordine quo erant proposita, sed sicut mihi disserenti de gratia Noui Testamenti, tanquam suis locis congruenter occurrere potuerunt. Hic liber sic incipit: »Quinque mihi proposuisti tractandas [1 1Kb] questiones.«



DE GRATIA NOuI TESTAMENTI LIBER, SEU EPISTOLA CXL. [* 1Kb] 

Augustinus Honorato, respondens ad illius quinque questiones: preter quas, sextam sibi ipse proponit, de gratia Noui Testamenti, aduersus Pelagianos tractandam; et psalmum uicesimum primum ad eam rem totum interpretatur.

1. Quinque mihi proposuisti pertractandas questiones atque soluendas, dilectissime mi frater Honorate  , hinc inde raptas, sicut te uel legentem mouere, uel cogitanti tibi in mentem uenire potuerunt, et in conspectum meum fusas quodam modo. Quarum solutionem si uelim disserendo ordinare, non ut carptim, sicut proposite sunt, de singulis disseram, sed uno quodam tenore sermonis eas inter se connectam atque contexam, difficile opus uidetur; et tamen puto facilius eas solui, si hoc fecero. Inuicem quippe adiuuabunt, si altera pendebit ex altera, donec omnes ueniant in seriem disputationis, non singillatim separatis locis, quasi unaqueque in sua priuata intentione habitet, sed unum aliquid intuentes, et unum collaborantes sociali ratione, et indiuidua ueritate.



CAP. PRIMUM.

2. uoluisti ergo et scripto commonuisti exponi atque aperiri tibi, quid sibi uelit uox illa Domini, Deus meus, Deus meus, ut quid me dereliquisti? et quid sit quod Apostolus ait, Ut in caritate radicati et fundati, preualeatis comprehendere cum omnibus sanctis que sit latitudo, longitudo, altitudo et profundum  : et que sint uirgines quinque stulte, queue sapientes : et que sint tenebre exteriores : et quomodo intelligendum sit, uerbum caro factum est . He sunt certe quinque tam breuiter a me commemorate, quam abs te proposite questiones. Proinde si placet, addamus et sextam, et illud potissimum requiramus, que sit gratia Noui Testamenti. Hanc omnes ille intueantur, et in hanc, ut opportune queque potuerit, opus suum conferat nobis; non eo scilicet ordine, quo eas ut tu proposuisti, et ego recolui, sed unaqueque cum fuerit necessaria, uelut uocata respondeat, et officium sui operis impleat. Ergo ita nascatur exordium.



CAPUT II.

3. Est quedam uita hominis carnalibus sensibus implicata, gaudiis carnalibus dedita, carnalem fugitans offensionem, uoluptatemque consectans. Huius uite felicitas temporalis est: ab hac uita incipere necessitatis est, in ea persistere uoluntatis. In hac quippe ex utero matris infans funditur, huius offensiones quantum potest refugit, huius appetit uoluptates; nichil amplius ualet. Sed posteaquam uenerit in etatem qua in eo rationis usus euigilet, poterit adiuta diuinitus uoluntate eligere alteram uitam, cuius in mente gaudium est, cuius interna atque eterna felicitas. Inest quippe homini anima rationalis, sed interest eiusdem rationis usu [1 1Kb] quonam potius uoluntatem conuertat; utrum ad bona exterioris et inferioris, an ad bona interioris superiorisque nature; id est, utrum ut fruatur corpore et tempore, an ut fruatur diuinitate atque eternitate. In quadam quippe medietate posita est, infra se habens corporalem creaturam, supra se autem sui et corporis Creatorem.

4. Potest igitur anima rationalis etiam temporali et corporali felicitate bene uti, si non se dederit creature, Creatore neglecto, sed eam potius felicitatem fecerit seruire Creatori, qui et ipsam sue bonitatis abundantissima largitate donauit. Sicut enim bona sunt omnia que creauit Deus, ab ipsa rationali creatura usque ad infimum corpus: ita bene agit in his anima rationalis, si ordinem seruet, et distinguendo, eligendo, pendendo subdat minora maioribus, corporalia spiritualibus, inferiora superioribus, temporalia sempiternis; ne superiorum neglectu et appetitu inferiorum  et se et corpus suum mittat [2 1Kb] in peius, sed potius ordinata caritate se et corpus suum conuertat in melius. Cum enim sint omnes substantie naturaliter bone, ordo in eis laudatus honoratur, peruersitas culpata damnatur. Nec efficit anima peruerse utens creaturis, ut ordinationem effugiat Creatoris; quoniam si illa male utitur bonis, ille bene utitur etiam malis: ac per hoc illa peruerse bonis utendo fit mala, ille ordinate etiam malis utendo permanet bonus. Qui enim iniuste se ordinat in peccatis, iuste ordinatur in penis.

5. uolens itaque Deus ostendere etiam terrenam temporalemque felicitatem suum donum esse, nec  aliunde nisi ab ipso sperari oportere, prioribus seculi temporibus dispensandum iudicauit Testamentum uetus, quod pertineret ad hominem ueterem, a quo ista uita necesse est incipiat. Sed ille felicitates patrum, Dei beneficio concesse predicantur, quamuis ad istam uitam transitoriam pertinentes. Illa quippe terrena munera in manifesto promittebantur et tribuebantur; in occulto autem illis omnibus rebus Nouum Testamentum figurate prenuntiabatur, et capiebatur intelligentia paucorum, quos eadem gratia prophetico munere dignos fecerat. Dispensabant ergo illi sancti pro congruentia temporis Testamentum uetus, pertinebant uero ad Testamentum Nouum. Nam et quando temporalem felicitatem agebant, eternam ueram et preferendam intelligebant; et istam ministrabant in mysterio, ut illam consequerentur in premio. Et si quando patiebantur aduersa, ad hoc patiebantur, ut euidentissimo diuino adiutorio liberati, glorificarent Deum, omnium bonorum largitorem, non solum sempiternorum que pie sperabant, uerum etiam temporalium que prophetice gubernabant.



CAPUT III.

6. Cum autem uenit plenitudo temporis, ut gratia que occultabatur in ueteri Testamento, iam reuelaretur in Nouo, misit Deus Filium suum, factum ex muliere ; quo nomine, proprietate hebraice lingue, omnis femina nuncupatur, siue uiro intacta, siue iam mixta. Quem autem Filium miserit, fierique ex muliere uoluerit, quantus ille Deus sit qui hanc humilitatem pro salute fidelium suscipere dignatus fuerit, ut agnoscas, nunc attende Euangelium: In principio erat uerbum, et uerbum erat apud Deum, et Deus erat uerbum: hoc erat in principio apud Deum. Omnia per ipsum facta sunt, et sine ipso factum est nichil. Quod factum est in ipso uita erat, et uita erat lux hominum, et lux in tenebris lucet, et tenebre eam non comprehenderunt . Hic ergo Deus, uerbum Dei per quod facta sunt omnia, Filius Dei est, incommutabiliter manens, ubique presens, nullo clausus loco, nec partiliter per cuncta diffusus, tanquam minorem partem habeat in minori loco, et in maiori maiorem, sed ubique totus, atque ita non absens etiam mentibus impiorum, quamuis eum non uideant, sicut nec ista lux uidetur oculis presentata cecorum. Lucet ergo et in tenebris talibus, quales Apostolus significat ubi dicit, Fuistis aliquando tenebre, nunc autem lux in Domino : sed eam tales tenebre non comprehenderunt.

7. Suscepit itaque hominem quem uidere homines poterant, ut sanati per fidem, postea uiderent quod tunc uidere non poterant. Sed ne homo Christus eo ipso quo uisibiliter apparebat, non crederetur et Deus, tantumque illi tribueretur quantum homini excellentissime gratie atque sapientie, ideo fuit homo missus a Deo, cui nomen erat Ioannes. Hic uenit in testimonium, ut testimonium perhiberet de lumine, ut omnes crederent per illum. Non erat ille lumen, sed ut testimonium perhiberet de lumine . Tantus enim homo debuit perhibere testimonium de illo qui non tantum homo, uerum etiam Deus erat, ut de illo diceretur  quod in natis mulierum nemo exsurgeret maior Ioanne Baptista : sic enim ille cui maiori [1 1Kb] Ioannes testimonium perhibebat, intelligeretur noc esse maior, quo non tantum homo, sed etiam Deus erat. Lumen ergo et Ioannes, sed tale lumen quali testimonium perhibet ipse Dominus, dicens. Ille erat lucerna ardens et lucens ; quod et discipulis suis dixit, uos estis lumen mundi: atque ut ostenderet quale lumen, secutus adiunxit. Nemo accendit lucernam, et ponit eam sub modio, sed super candelabrum, ut luceat omnibus qui in domo sunt: sic luceat lumen uestrum coram hominibus . Iste similitudines date sunt, ut quantum possumus intelligamus, uel si hoc nondum possumus, sine ulla dubitatione credamus animam rationalem non esse naturam Dei; illa quippe incommutabilis est: sed tamen eam posse participando illuminari; lucerne quippe accendi indigent, et exstingui possunt. Ideo quod dicitur de Ioanne, Non erat ille lumen, ad illud respicit lumen quod non participando illuminatur, sed eius participatione illuminantur que ab illo illuminantur.

8. Denique sequitur, Erat lumen uerum : et tanquam quereremus quomodo discerneretur lumen uerum a lumine illuminato, id est Christus a Ioanne, Erat, inquit, lumen uerum, quod illuminat omnem hominem uenientem in hunc mundum. Si omnem hominem, ergo et Ioannem. Atque ut magis ostendat huius diuinitatem longe prestantiore distantia, In hoc mundo, inquit, erat, et mundus per eum factus est, et mundus eum non cognouit. Non mundus, qui per eum factus est, eum non cognouit: neque enim habet uim cognoscendi eum, nisi rationalis creatura; quamuis etiam mundus iste uisibilis per eum factus sit, hoc est celum et terra: sed mundum non cognoscentem increpando, significauit infideles constitutos in mundo.

9. Deinde adiungit, In sua propria uenit, et sui eum non receperunt: siue quia et ipsi infideles, in quantum homines sunt, eius sunt per quem creati sunt: siue suos proprie Iudeos intelligi uoluit, ex quibus naturam carnis assumpsit; nec tamen omnes eum non receperunt. Sequitur enim et dicit, Quotquot autem receperunt eum, dedit eis potestatem filios Dei fieri, credentibus in nomine eius, qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt . Hec est gratia Noui Testamenti, quod in uetere latuit, nec tamen figuris obumbrantibus prophetari pronuntiarique cessauit, ut intelligat anima Deum suum, et gratia eius renascatur illi. Hec quippe natiuitas spiritualis est, ideo non ex sanguinibus, non ex uoluntate uiri, neque ex uoluntate carnis, sed ex Deo.



CAPUT Iu.

10. Hec etiam adoptio uocatur. Eramus enim aliquid antequam essemus filii Dei, et accepimus beneficium, ut fieremus quod non eramus; sicut qui adoptatur, antequam adoptaretur nondum erat filius eius a quo adoptatur, iam tamen erat qui adoptaretur. Et ab hac generatione gratie discernitur ille Filius, qui cum esset Filius Dei, uenit ut fieret filius  hominis, donaretque nobis qui eramus filii hominum, filios Dei fieri. Factus est quippe ille quod non erat, sed tamen aliquid aliud erat; et hoc ipsum aliquid uerbum Dei erat, per quod facta sunt omnia, et lu en uerum quod illuminat omnem hominem uenientem in hunc mundum, et Deus apud Deum. Nos quoque per eius gratiam facti sumus quod non eramus, id est filii Dei: sed tamen aliquid eramus, et hoc ipsum aliquid multo inferius, hoc est filii hominum. Descendit ergo ille ut nos ascenderemus, et manens in natura sua factus est particeps nature nostre, ut nos manentes in natura nostra efficeremur participes nature ipsius. Non tamen sic: nam illum nature nostre participatio non fecit deteriorem; nos autem facit nature illius participatio meliores.

11. Misit itaque Deus Filium suum factum ex muliere, factum sub Lege . Nam Legis sacramenta percepit, ut eos qui sub lege erant, redimeret, id est quos Lex reos tenebat occidente littera, dum preceptum non impleretur, antequam uiuificaret spiritus; quia caritas Dei que preceptum implet, diffunditur in cordibus nostris per Spiritum sanctum qui datus est nobis . Proinde cum dixisset, Ut eos qui sub Lege erant redimeret, continuo subiunxit, Ut adoptionem filiorum reciperemus ; ut uidelicet huius gratiam beneficii discerneret ab illa Filii natura, qui missus est Filius, non per adoptionem factus, sed semper genitus Filius, ut participata natura filiorum hominum, ad participandam etiam suam naturam adoptaret filios hominum. Quapropter etiam cum dixisset, Dedit eis potestatem filios Dei fieri, modumque adiunxisset, ne carnalis intelligeretur natiuitas, quod scilicet eis id prestiterit, qui credunt in nomine eius, et per gratiam renascuntur spiritualem, non ex sanguinibus, neque ex uoluntate uiri, neque ex uoluntate carnis, sed ex Deo; mox commendauit quasi huius uicissitudinis [1 1Kb] sacramentum. Tanquam enim mirati tantum bonum non auderemus optare, statim subiunxit, Et uerbum caro factum est, et habitauit in nobis  ; tanquam diceret: O homines! nolite desperare uos fieri posse filios Dei; quia et ipse Filius Dei, hoc est, uerbum Dei, caro factum est, et habitauit in nobis. Reddite uicem; efficimini spiritus, et habitate in illo qui caro factus est, et habitauit in uobis. Neque enim iam desperandum est participatione uerbi fieri posse homines filios Dei, quando Filius Dei participatione carnis factus est filius hominis.

12. Nos itaque mutabiles in melius commutati, participes efficimur uerbi: uerbum autem incommutabile nichil in deterius commutatum, particeps carnis effectum est rationali anima mediante. Neque enim homo Christus, ut Apollinariste heretici putauerunt, aut non habuit animam, aut non habuit rationalem; sed more suo Scriptura, ut Christi humilitatem magis ostenderet, ne carnis nomen quasi indignum aliquid refugisse uideretur, carnem pro homine posuit: neque enim  quia scriptum est, uidebit omnis caro salutare Dei , anime ibi non sunt intelligende. Nihil proinde aliud dictum est, uerbum caro factum est, quam si diceretur, Filius Dei filius hominis factus est. Qui cum in forma Dei esset, sicut dicit Apostolus, non rapinam arbitratus est esse equalis Deo; neque enim usurpationis erat, ut rapina diceretur, sed nature inerat, ut esset equalis: semetipsum tamen exinaniuit, non formam Dei amittens, sed formam serui suscipiens; humiliauit semetipsum, factus obediens usque ad mortem, mortem autem crucis . uides quemadmodum eumdem hominem, quem Deum [1 1Kb] , commendat, ut persona una sit [2 1Kb] ; ne, non Trinitas, sed quaternitas inducatur. Sicut enim non augetur numerus personarum, cum accedit caro anime, ut sit unus homo; sic non augetur numerus personarum, cum accedit homo uerbo, ut sit unus Christus. Legitur itaque, uerbum caro factum est, ut intelligamus huius persone singularitatem, non ut suspicemur in carnem mutatam diuinitatem.



CAPUT u.

13. Itaque Christus homo, ut per eum reuelaretur Noui gratia Testamenti, que non ad temporalem, sed ad eternam uitam pertinet, non utique terrena felicitate commendandus fuit. Inde subiectio, inde passio, inde flagella, sputa, contumelie, crux, uulnera, et tanquam superato subiectoque mors ipsa, ut fideles eius discerent quale pietatis premium ab illo cuius filii facti essent, petere atque sperare deberent; ne ad hoc pro magno seruiretur Deo, ut terrenam felicitatem adipisci quererent qui seruirent ipsi, abiicientes et conculcantes fidem suam, estimando eam mercede uilissima: unde beneficentissima prouidentia omnipotens Deus terrenam felicitatem concessit et impiis, ne pro magno quereretur a bonis. Hinc ille psalmus septuagesimus et secundus inducit hominem penitentem, quod aliquando corde non recto, Deo pro hac mercede seruierit, qua cum pollere atque excellere impios uideret, turbatus ceperat cogitare quod Deus humana non curet. Et cum ab ista cogitatione eum sanctorum ad Deum pertinentium reuocaret auctoritas, suscepit atque intendit agnoscere tam grande secretum, quod ei laboranti non patefactum est, donec intraret sanctuarium Dei, et intelligeret in nouissima [3 1Kb] ; hoc est, donec accepto Spiritu sancto disceret desiderare potiora, et prospiceret que pena futura sit impiis, etiam qui fenea quadam felicitate temporaliter floruissent. Hunc psalmum septuagesimum secundum, nocte qua illucescebat solemnitas beatissimi Cypriani per ministerium nostrum expositum, lege et diligenter aduerte.

14. Proinde homo Christus idemque Deus Christus, cuius misericordissima humanitate, atque in cuius forma seruili discere deberemus quid in hac uita contemnendum, et quid in alia sperandum esset, in ipsa passione, in qua sibi eius inimici magni uictoresque  uidebantur, suscepit uocem infirmitatis nostre, qua simul crucifigebatur [1 1Kb] uetus homo noster, ut euacuaretur corpus peccati , et dixit: Deus meus, Deus meus, ut quid me dereliquisti ? Et hoc unum de quinque propositis tuis. Sic incipit psalmus uicesimus primus, qui de passione ipsius, et reuelatione gratie quam fidelibus faciendis liberandisque attulit, in prophetia tanto ante cantatus est.



CAPUT uI.

15. Proinde eumdem psalmum, cuius prophetiam Dominus ad se pertinere demonstrans, eius primum uersum exclamauit, cum penderet in ligno, commemorando exponendoque percurram, ut ex hoc intelligas quemadmodum gratia Testamenti Noui nec eo tempore tacebatur, quando in uetere uelabatur. Dicitur enim ex persona Christi, quod ad formam serui attinet, in qua portabatur nostra infirmitas. Dixit enim et de illo Isaias: Ille infirmitates nostras portat, et pro nobis in doloribus est . Ex huius igitur infirmitatis uoce, de qua Paulus in eo quod petebat non exauditus, et ideo quodam modo derelictus, audit tamen a Domino, Sufficit tibi gratia mea; nam uirtus in infirmitate perficitur : ex uoce ergo huius infirmitatis nostre, quam in se transfigurauit caput nostrum, dicitur in hoc psalmo, Deus meus, Deus meus, respice in me; quare me dereliquisti? In eo quippe derelinquitur deprecans, in quo non exauditur. Hanc in se uocem transfigurauit iehsu, uocem scilicet corporis sui, hoc est Ecclesie sue a uetere homine in nouum reformande; uocem scilicet infirmitatis sue humane, cui deneganda fuerant bona ueteris Testamenti, ut bona Noui Testamenti optare atque sperare iam disceret.

16. In illis autem ueteris Testamenti bonis, ad ueterem hominem pertinentibus, precipue concupiscitur uite huius productio temporalis, ut aliquanto diutius teneatur, quia semper non potest. Ideo diem mortis omnes quidem affuturum sciunt, et eum tamen omnes aut pene omnes differre conantur, etiam qui post mortem se beatius credunt esse uicturos: tantam habet uim carnis et anime dulce consortium. Nemo enim unquam carnem suam odio habuit : et propterea non uult anima uel ad tempus ab eius etiam infirmitate discedere, quamuis eam se in fine sine infirmitate in eternum recepturam esse confidat. Proinde mente seruiens legi Dei, carne autem trahens desideria peccati , quibus [2 1Kb] obedire uetat Apostolus, mentis quidem ratione concupiscit homo pius dissolui, et esse cum Christo ; sed id sensu carnis recusat et refugit, et si fieri possit, non uult exspoliari, sed superuestini, ut absorbeatur quod mortale est a uita , id est, ut ab infirmitate ad immortalitatem etiam ipsum corpus sine morte media transferatur.

17. Sed hec uerba, quibus humanus dies et uite huius prolixitas concupiscitur, uerba sunt delictorum,  et longe sunt ab ea salute cuius nondum rem, sed iam spem gerimus; de qua scriptum est, Quia spe salui facti sumus: spes autem que uidetur non est spes . Ideoque et in isto psalmo cum dixisset, Deus meus, Deus meus, respice in me; quare me dereliquisti? continuo subiungit, Longe a salute mea uerba delictorum meorum; id est, hec uerba delictorum meorum sunt, et longe ab illa salute mea sunt, quam mihi non ueteris, sed Noui Testamenti gratia pollicetur. Quanquam etiam sic distingui potest, Deus meus, Deus meus, respice in me; quare me dereliquisti longe a salute mea? tanquam diceret, Relinquendo me, hoc est, non me exaudiendo, longe factus es a salute mea, presenti scilicet salute huius uite: ut alius sensus sit, uerba delictorum meorum, id est, ista que dixi, uerba sunt delictorum meorum, quia uerba sunt carnalium desideriorum.

18. Hec ex persona sui corporis Christus dicit, quod est Ecclesia. Hec ex persona dicit infirmitatis carnis peccati, quam transfigurauit in eam quam sumpsit ex uirgine, similitudinem carnis peccati. Hec Sponsus ex persona sponse loquitur, quia uniuit eam sibi quodam modo. Et apud Isaiam, ubi dicit, Sicut sponso alligauit mihi mitram, et sicut sponsam ornauit me ornamento : alligauit mihi, et ornauit me, tanquam unius uox est, et tamen sponsum et sponsam Christum intelligimus et Ecclesiam. Sed, erunt duo in carne una; sacramentum magnum, dicit Apostolus, in Christo et in Ecclesia : igitur non iam duo, sed una caro . Si ergo caro una, profecto competenter etiam uox una. Quid hic queris, humana infirmitas, uocem uerbi per quod facta sunt omnia? Audi potius uocem carnis que facta est inter omnia; quoniam uerbum caro factum est, et habitauit in nobis. Audi potius medicine uocem, qua sanaris ut uideas Deum, quem tibi uidendum distulit; hominem autem uidendum attulit, occidendum obtulit, imitandum contulit, credendum transtulit, ut ista fide ad uidendum Deum mentis oculus sanaretur. Quid ergo dedignamur audire uocem corporis ex ore capitis? Ecclesia in illo patiebatur, quando pro Ecclesia patiebatur: sicut etiam in Ecclesia patiebatur ipse, quando pro illo Ecclesia patiebatur. Nam sicut audiuimus Ecclesie uocem in Christo patientis, Deus, Deus meus, respice, etc., sic etiam audiuimus Christi uocem in Ecclesia patientis, Saule, Saule, quid me persequeris .



CAPUT uII.

19. Cum itaque non exaudimur ad temporalia bona retinenda uel adipiscenda, quando pro his deprecamur Deum, in eo quod nos non exaudit, derelinquit nos: sed ad potiora, que uult ut intelligamus, et preferamus, et concupiscamus, non nos derelinquit. Unde sequitur Psalmus, et dicit, Clamaui ad te per diem, nec exaudies ; et nocte: etiam hic subauditur, nec exaudies. Sed uide quid adiungit: et non ad insipientiam mihi. Hoc ergo dicit: Non me quidem exaudies clamantem per diem, id est in rebus prosperis, ut eas non amittam; et nocte, id est in rebus aduersis, ut prospera que amissa sunt, redeant:  uerum hoc mihi non ad insipientiam facies; sed potius ut sapiam quid iam per Noui Testamenti gratiam a te exspectare, quid desiderare, quid poscere debeam. Clamo quippe ego ut mihi bona temporalia non auferantur: Tu autem in sancto habitas, laus Isrel . Nolo ut derelinquas concupiscentiam meam, qua carnalem felicitatem requiro. uerum hec est in sordibus uetustatis, tu autem queris munditiam nouitatis; non exaudiendo istam cupiditatem relinquis, quia caritatem in qua habites, requiris: caritas autem Dei diffunditur in cordibus nostris, sed per Spiritum sanctum qui datus est nobis . Ideo in sancto habitas, laus Isrel; laus uidentium te, quia non in se laudantur, sed in te. Quid enim habent quod non acceperunt ? ut qui gloriatur, in Domino glorietur .

20. Hec est gratia Noui Testamenti: nam in ueteri Testamento, quando commendabas nonnisi a te peti sperarique debere etiam ipsam terrenam temporalemque felicitatem, In te sperauerunt patres nostri; sperauerunt, eteruisti eos. Ad te clamauerunt, et salui facti sunt; in te sperauerunt, et non sunt confusi . Illos quippe patres inter inimicos suos uiuentes, et diuitiis implesti, et ab hostibus eruisti, gloriosasque uictorias reportare fecisti, et de diuersis eos mortibus liberasti. Pro alio subiecisti, ne feriretur, arietem . Alium de putredine sanum, et ei dupla que amiserat reddidisti . Alium inter leones esurientes illesum integrumque seruasti . Aliorum inter flammas deambulantium grata uoce laudatus es . Tale aliquid in Christo exspectabant fieri Iudei, unde probarent si uere Filius Dei esset. Ex eorum persona et in libro Sapientie dicitur: Morte turpissima condemnemus illum: erit enim respectus in sermonibus ipsius. Si enim uerus [1 1Kb] Dei Filius est, suscipiet eum et liberabit eum de manibus contrariorum. Hec, inquit, cogitauerunt et errauerunt: excecauit enim eos malitia eorum . Attendentes quippe tempus ueteris Testamenti, et illam patrum etiam temporalem felicitatem, in qua illis exhibenda demonstrauit Deus etiam talia dona sua esse, non uiderunt iam esse tempus quo reuelaretur in Christo bona eterna proprie Deum prestare iustis, qui bona temporalia prestat et impiis.



CAPUT uIII.

21. Denique cum dixisset, In te sperauerunt patres nostri; sperauerunt, et eruisti eos. Ad te clamauerunt, et salui facti sunt; in te sperauerunt, et non sunt confusi; uide quid adiunxerit: Ego autem sum uermis et non homo. Quod uidetur quidem ad commendandam humilitatem simpliciter dictum, ut se in oculis persequentium, abiectissimum quiddam et contemptissimum demonstraret: sed non est contemnenda altitudo secreti profunditasque mysterii, presertim in eis uerbis, que tanto Saluatori in predicatione prophetie coaptantur. Dictus est hinc sensus elegantissimus a prioribus  , ideo se hoc nomine  Christum prenuntiari uoluisse, quia uermis de carne sine concubitu nascitur, sicut ille natus est de uirgine. Sed in libro suo Iob, cum de creaturis celestibus loqueretur quod in Dei conspectu etiam uix ipse munde sint, Quanto magis, inquit, homo putredo et filius hominis uermis ! Putredinem pro mortalitate posuit, que iam uelut conceptam gerit moriendi necessitatem, in quam peccando contrusus est homo; et filium hominis uermem natum de putredine quasi putrem, hoc est de mortalitate mortalem. Ac per hoc in his uerbis Psalmi, alium sensum nos querere admonuit, illo quidem saluo neque reprobato: ut non solum scrutemur quod ait, Ego autem sum uermis, sed etiam illud quod addidit, et non homo; secundum illud quod de libro Iob commemoraui, tanquam diceret, Ego autem sum filius hominis, et non homo: non quod homo non sit Christus, de quo dicit Apostolus, Unus est mediator Dei et hominum, homo Christus iehsu ; omnis enim filius hominis, homo est; sed ad quemdam respicit sensus iste, qui sic homo fuerit, ut non esset filius hominis, id est Adam. Forte ergo sic est dictum, Ego autem sum uermis, et non homo, id est, ego autem sum filius hominis, et non homo: tanquam diceretur, Ego autem sum Christus, in quo omnes uiuificantur; non Adam, in quo omnes moriuntur .

22. Ac per hoc, homines, discite per gratiam Noui Testamenti iam uitam concupiscere sempiternam. Quid pro magno ita uos uultis a Domino de morte liberari, sicut liberati sunt patres uestri, quando commendabat Deus etiam terrene felicitatis preter se non esse alium largitorem? Illa felicitas ad ueterem hominem pertinet, que uetustas ab Adam cepit: Ego autem sum uermis, et non homo; Christus, non Adam. A ueteri ueteres fuistis, a nouo noui estote: ab Adam homines, a Christo filii hominum. Non enim sine causa familiarissime Dominus in Euangelio se filium hominis  dicit magis quam hominem: nec sine causa in alio psalmo, Homines, inquit, et iumenta saluos facies, Domine; sicut multiplicata est misericordia tua, Deus. Abs te quippe etiam ista salus hominibus iumentisque communis. Sed habent aliam homines noui propriam quamdam et a iumentorum consortio separatam, que ad Nouum pertinet Testamentum [1 1Kb] : habent omnino; nam de illa ibidem sequitur et dicit, Filii autem hominum sub tegmine alarum tuarum sperabunt. Inebriabuntur ab ubertate domus tue, et torrente uoluptatis tue potabis eos. Quoniam apud te est fons uite, et in lumine tuo uidebimus lumen ; posterius dixit, Filii autem hominum, tanquam distinguens ab hominibus filios hominum. In illa quippe felicitate eius salutis que communis est hominibus et iumentis, eo nomine illos appellare uoluit, quo demonstrarentur ad illum primum hominem pertinere, quo uetustas cepit et mors, qui sic fuit homo, ut non esset filius hominis. Istis autem posterioribus, qui sperant aliam felicitatem, et fontis uite ineffabilem uoluptatem, et sempiterni  luminis lumen, hoc nomen imposuit, quo se familiarius appellari uoluit Dominus eorum in quos talis gratia reuelata est, eo que filios hominum potius quam homines appellauit.

23. Non autem existimes quasi locutionis regulam figi perpetua lege seruandam, ut ubicumque legeris homines, aut filios hominum, secundum hanc distinctionem semper intelligas: sed ut se habuerit circumstantia lectionis, unde sensus, si patet, hauritur; si latet, eruitur. Sicut in hoc loco psalmi huius, quem non moueat distinctionis intentio? cum ille qui dixerat, In te sperauerunt patres nostri, et eruisti eos. Ad te clamauerunt, et salui facti sunt; in te sperauerunt, et non sunt confusi, subiungit, Ego autem: non enim ait sic, Et ego; sed, Ego autem. Quid ergo iste qui se ita distinguit? Ego autem sum uermis, inquit, et non homo; tanquam illis quos exaudisti, et eruisti, eam commendares felicitatem que ad uetus pertinens Testamentum, homini ueteri tribuenda esset, qui cepit ab Adam, Ego autem sum uermis; hoc est filius hominis, non homo, sicut ille homo qui non fuit filius hominis.



CAPUT IX.

24. Ac per hoc et quod sequitur, Opprobrium hominum, et abiectio plebis. Omnes qui conspiciebant me, subsannabant me, et locuti sunt labiis, et mouerunt caput. Sperauit in Deum, eruat eum, saluum faciat eum, quoniam uult eum. Hoc in labiis, non in corde dixerunt, insultando quod non fieret, non credendo quod futurum esset. Factum est autem et hoc, sed sicut fieri oportebat in filio hominis, in quo spes eterne uite fuerat reuelanda ad Nouum pertinens Testamentum, non sicut illi exspectabant; et quia fieri non uidebant, tanquam superato insultabant, pertinentes ad Testamentum uetus et hominem in quo omnes moriuntur, non ad filium hominis in quo omnes uiuificabuntur. Mortem quippe intulit homo sibi filioque hominis: uitam uero attulit homini moriens et resurgens Filius hominis, opprobrium hominum et abiectio plebis usque ad mortem. Hoc enim [1 1Kb] uoluit pati in conspectu inimicorum, quo eum tanquam derelictum putarent, ut gratia commendaretur Noui Testamenti, qua disceremus aliam querere felicitatem, que nunc est in fide, postea uero erit in specie. Quamdiu enim sumus in corpore, ait Apostolus, peregrinamur a Domino; per fidem enim ambulamus, non per speciem : et ideo nunc in spe, tunc in re.

25. Denique resurrectionem suam, quam non sicut nostram in longum differri oportebat, ut in exemplo carnis eius disceremus quid in nostra sperare deberemus, noluit alienis demonstrare, sed suis: alienis dico, non natura, sed uitio, quod semper est contra naturam. Mortuus est ergo in conspectu hominum, resurrexit autem in conspectu filiorum hominum; quia mors ad hominem pertinebat, resurrectio ad filium hominis: sicut enim in Adam omnes moriuntur, sic et in Christo omnes uiuificabuntur. Ut igitur  exemplo sue carnis exhortaretur fideles suos temporalem pro eterna felicitatem contemnere, usque ad mortem pertulit persequentes atque seuientes, et quasi uicto et oppresso superbe illudentes. Quod autem carnem suam resuscitauit, et discipulorum conspectibus et contactibus reddidit, eisque uidentibus ascendit in celum, ipsos edificauit, et quid exspectare, quid predicare deberent, euidentissima ueritate demonstrauit. Illos autem a quibus tanta mala usque ad mortem pertulerat, quasi de illo superato et exstincto gloriantes, in ea opinione dereliquit, ut quisquis eorum salute eterna saluus fieri uellet, hoc de illius mortui resurrectione crederet, quod ii qui uiderunt, signis contestantibus predicauerunt, et pro ea predicatione similia perpeti non dubitauerunt.



CAPUT X.

26. Quapropter etiam Iacobus unus ex Apostolis eius, in Epistola sua, cum hortaretur fideles qui post passionem et resurrectionem Christi adhuc in ista uita tenebantur, dispensationem ueteris Testamenti Nouique distinguens, Sustinentiam, inquit, Iob audistis, et finem Domini uidistis : ne ideo patienter sustinerent temporalia mala, ut sibi hoc restitueretur quod recepisse legimus Iob . Nam et ab illo uulnere atque putredine saluus factus est, et ei cuncta que amiserat, duplicia sunt restituta: ubi etiam commendata est resurrectionis fides. Nam filii non dupli, sed totidem redditi, etiam illos quos amiserat resurrecturos significarunt; ut sic ipsi quoque illis prioribus iuncti, a restitutione dupli non inuenirentur alieni. Ut ergo non talem remunerationem speraremus, quando mala temporalia pateremur, non ait, Sustinentiam et finem Iob audistis; sed ait, Sustinentiam Iob audistis, et finem Domini uidistis: tanquam diceret, Mala temporalia sicut Iob sustinete; sed pro hac sustinentia non temporalia bona sperate, que illi aucta redierunt, sed eterna potius, que in Domino precesserunt. Iob ergo de illis patribus erat, qui exclamauerunt, et salui facti sunt. Cum enim dicit, Ego autem, satis insinuat qua salute illos saluos esse factos uelit intelligi; in qua ipse utique derelictus est: non quod illi a salute eterna fuerint alieni; sed in occulto tunc erat quod in Christo fuerat reuelandum. In ueteri quippe Testamento uelamen est quod tunc auferetur, cum ad Christum quisque inde transierit: quo crucifixo uelamen etiam templi scissum est , ut significaretur quod Apostolus de uelamine ueteris Testamenti dixit, quoniam in Christo euacuatur .

27. Nam et in illis patribus quamuis rarissima, tamen fuerunt, et usque ad mortem exempla patientie, a sanguine Abel usque ad sanguinem Zacarie ; quorum sanguinem dicit Dominus iehsu et ab eis exigendum qui in patrum suorum, a quibus illi occisi sunt, iniquitate persisterent: et in Nouo Testamento nec defuit, nec deest bonorum fidelium multitudo, qui etiam ista temporali felicitate prepolleant, et in ea largitoris Dei bonitatem misericordiamque experiantur, tenentes tamen quod dispensator Noui Testamenti diuitibus huius seculi Apostolus precepit,  non superbe sapere, neque sperare in incerto diuitiarum, sed in Deo uiuo qui prestat nobis omnia abundanter ad fruendum; ut bene faciant, diuites sint in operibus bonis, facile tribuant, communicent, thesaurizent sibi fundamentum bonum in futurum, ut apprehendant ueram uitam : qualis in Christi non tantum spiritu, uerum etiam carne manifestata est, cum resurrexit a mortuis, non qualem Iudei in illo peremerunt, quando eum de manibus eorum Deus non eruit, eumque dereliquisse uisus est exclamantem, Deus meus, Deus meus; utquid me dereliquisti? ut eo modo in se transfiguraret martyres suos, qui etsi mori nollent, quod etiam Petro dixit, Alter te cinget, et feret quo tu non uis; significans qua morte clarificaturus erat Deum , et ob hoc a Deo suo derelicti uiderentur ad tempus, cum eis prestare nollet quod uellent, illam uocem cordis emitterent, iilumque adhiberent pietatis affectum, quem passione impendente ore proprio Dominus expressit, eos in se identidem transfigurans, uerum non quod ego uolo, sed quod tu uis, Pater .



CAPUT XI.

28. In quo enim primitus, nisi in ipso capite nostro apparere debuit, propter quam uitam [1 1Kb] christiani sumus? Propterea non ait, Deus meus, Deus meus, dereliquisti me; sed causam commonuit requirendam, cum addidit, utquid dereliquisti me? id est, quare, propter quid, quam ob causam? Profecto enim erat aliqua causa, eaque non parua, ut Ne liberaret de diluuio, Loth de celesti incendio, Isaac de imminenti gladio, Ioseph de calumnia mulieris et custodia carceris, Moysen ab Aegyptiis, Raab ab excidio ciuitatis, Susannam a testibus falsis, Danielem a leonibus, tres uiros ab ignibus, aliosque patres qui exclamauerunt, et salui facti sunt; et Christum de manibus Iudeorum non liberaret, eumque in potestate seuientium usque ad mortis exitum derelinqueret Utquid hoc? propter quid hoc, nisi propter illud quod paulo post in eodem psalmo dicit, non ad insipientiam mihi; hoc est, corpori meo, Ecclesie mee, minimis meis? Nam et in Euangelio, Quando uni ex minimis meis fecistis, inquit, mihi fecistis . Sic itaque dictum est, et non ad insipientiam mihi, quomodo dictum est, mihi fecistis, et sic dictum est, quare me dereliquisti, quomodo dictum est, Qui uos recipit, me recipit; et qui uos spernit, et me spernit . Non ergo ad insipientiam nobis, sed ut sapiamus: non propter istam uitam, in qua nos Deus aliquando usque ad mortem persequentium manibus derelinquit, sed propter illam sempiternam nos debere esse christianos; quia hoc in illo precessisse intuemur, ex cuius nomine sic uocamur.

29. Ecce ita factum est: tamen tam multi non ob aliud uolunt esse christiani, nisi ut huius uite felicitate perfruantur; ideoque illa deficiente deficiunt. Quid, si non in ipso nostro capite tam insigne constitueretur exemplum, quo disceremus pro celestibus terrena rontemnere, non respicientes que uidentur, sed que non uidentur? que enim uidentur, temporalia  sunt; que autem non uidentur, eterna . Quos in se uocibus illis transfigurare dignatus est. Nam quantum ad ipsum attinet, quomodo uellet liberari ab illa hora, qui propterea uenerat in illam horam ? aut quomodo sic loquebatur, quasi quod nollet ei accideret, cum potestatem habuerit ponendi animam suam, et iterum sumendi eam, nec eam quisquam tolleret ab illo, sed eam ipse poneret et resumeret, sicut in Euangelio dicit ? Sed procul dubio nos in illis uocibus eramus, et caput pro suo corpore loquebatur, non disiuncta significatione uocis, ubi connexio non disiungitur unitatis.



CAPUT XII.

30. Denique in Psalmo sequitur, et orans aduerte quid dicat: Quoniam, inquit, extraxisti me de uentre, spes mea ab uberibus matris mee. In te iactatus sum ex utero; de uentre matris mee Deus meus es tu:  tanquam diceret, De alia re, et ab alia aliam rem me traiecisti, ut tu sis mihi bonum pro terrenis bonis mortalitatis huius, quam in matris uentre sortitus sum, cuius ubera suxi. Hec enim uetustas est, de qua me tu extraxisti; et illa carnalis natiuitatis bona sunt, a quibus tu spes mea es: inde enim ad te conuersus sum. Et ex utero, id est, qui ex his in utero inchoaui, in te iactatus sum; ad te scilicet transiens, totum me tibi committens. Ideoque de uentre matris mee, id est de bonis carnis quam sumpsi in uentre matris mee, Deus meus es tu, ut de his tu sis bonum meum: ea locutione dictum est, ac si diceretur, uerbi gratia, De terra celum habito, hoc est, hinc illo emigraui; et ista nostra in illum transfiguratio est, qui per gratiam Testamenti Noui mutamus uitam, transeuntes de uetere ad nouam. Nam ille hanc rem sacramento sue passionis resurrectionisque significans, carnem mutauit de mortalitate ad immortalitatem: uitam uero non mutauit de uetustate in nouitatem, qui nunquam fuit in impietate, unde transiret ad pietatem.

31. Quanquam non defuerunt qui hoc quod dictum est, De uentre matris mee Deus meus es tu, ideo ad ipsum caput nostrum pertinere sentirent, quoniam Pater in tantum est Deus eius, in quantum homo est in forma serui, non in quantum illi equalis in forma Dei est  ; ideo De uentre matris mee Deus meus es tu, ac si diceret, Ex eo quod homo factus sum, Deus meus es tu. Sed quid est, Tu extraxisti me de uentre, si ad ipsum Iesum de uirgine procreatum refertur? quasi alios Deus non extrahat, in cuius prouidentia est omnis ordo nascendi: an inde significare uoluit partum uirginis seruata uirginitatis integritate mirabili, cum ait, Tu extraxisti me de uentre matris mee; ut quod illic mirabiliter factum est, cum Deus fecisse dicitur, nemini incredibile uideatur? Quid ergo est et illud, Spes mea ab uberibus matris mee? Quomodo et hoc ad ipsum caput Ecclesie referri potest, quasi spes eius que in Deo est, a matris uberibus ei ceperit, non et ante in ipso utero? Neque enim spes alia intelligenda est, nisi qua futurum erat ut Deus eum exaltaret a mortuis:  totum hoc quippe, secundum id quod homo factus est, dicitur. An forte quia ubera feminarum ab ipso conceptu in ubertatem promoueri prohibentur, sic intelligi uoluit, ab uberibus; tanquam diceret, Ex quo carnem sumpsi, cui carni fuerat speranda immortalitas: ut non ante spes ei esset, cum in forma Dei esset, in qua nichil in melius mutandum esset; sed ab uberibus matris, id est ab ipsa susceptione carnis, que concipiebatur in spe, cuius spei res futura erat, cum ad immortalitatem de morte transiret?

32. Sed quod dictum est, In te iactatus sum ex utero, quomodo coaptari capiti possit, ignoro: quasi in utero cum esset, non in Deo fuerit, in quo uiuimus, mouemur, et sumus ; aut illius infantis anima rationalis, ex quo caro processit ex utero, Deum sperare ceperit. Nisi forte credendum est, iam nato animam rationalem accessisse, que intra uiscera matris adhuc ei defuisset: et quoniam eadem anima, que carni iam nate addita est, Deo inherebat, ideo secundum eamdem carnem dictum esse existimandum est, In te iactatus sum ex utero; tanquam diceret, Eam sortitus sum animam ex utero, que tibi cohereret. Sed quis audeat in hanc se temere precipitare sententiam, cum ratio de aduentu uel exortu anime in tanto nature profundo sic lateat, ut satius sit eam semper querere quamdiu in hac uita sumus, quam aliquando inuenisse presumere? Ex illa uero in seipsum transfiguratione nostra quemadmodum possent hec accipi, dictum est. Si quid autem dici potuit conuenientius, uel potuerit, nullius preiudicamus ingenio, doctrine nullius inuidemus.



CAPUT XIII.

33. Iam illud quod sequitur, Ne discedas a me, quoniam tribulatio proxima est, uide ut illuminet quemadmodum dictum sit, Quare me dereliquisti. Quomodo enim dereliquit, cui dicitur, Ne discedas a me, nisi quia dereliquit uite ueteris temporalem felicitatem? Rogatur autem ne discedat et deserat spem uite eterne. Sed quid est, quoniam tribulatio proxima est? quasi ei passio adhuc immineret, cum in ipsa media passione ista dicere intelligatur, que de illo in hoc psalmo prophetata sunt. Hic enim dicturus est etiam, que in Euangelio apertissime scripta sunt, Diuiserunt sibi uestimenta mea, et super uestem meam miserunt sortem ; quod factum est cum iam penderet in ligno. Quid est ergo, tribulatio proxima est, in qua media loquebatur? Sed nimirum illud uult intelligi, quia cum caro in doloribus est et in penis, profecto anima tunc habet magnum agonem patientie, in quo ne deficiat, laborandum et orandum est. Nihil est autem anime sua carne propinquius: ideo mundi huius quilibet magnus perfectusque contemptor, cum alibi patitur, nichil patitur. Potest enim adhibere uigilem rationem, cum amittit bona que extrinsecus sunt, et ab animo sapientis, qui ex cupiditate non heret, sine dubio longe sunt; et non curare quod patitur, quia nec patitur. Cum uero amittit precipua corporis bona, id est corporis uitam ac salutem, iam tribulatio proxima est animi bonis, quibus ipse intus tanquam corporis dominus est: quid faciet qualibet ratione, ut  non doleat cum corpus uulneratur aut uritur, cui tanto implicatur consortio, ut pati possit, non dolere non possit?

34. Ideo et diabolus hunc nocendi ordinem tenens, illius magni uiri quem postulauerat tentandum, prius externa bona accepit in potestatem: quibus ablatis et perditis, cum illum inconcussum uideret; dixerat enim, Dominus dedit, Dominus abstulit; sicut Domino placuit, ita factum est: sit nomen Domini benedictum ; etiam carnem cruciandam uulnere postulauit, tali cum eo confligens certamine, ut bona proxima inuaderet, hoc est corporis bona; quibus ille perditis si forte succumberet, atque ad impietatem cor inclinaret, etiam bona animi deperirent, quibus perdendis iam in corpore seuiens uicinius tentator instabat. Denique ille uir in tanta tentatione, ubi erat animi bonis proxima tribulatio, quamuis multa prophetice loquatur, longe tamen loquitur aliter quam cum illa externa bona deperissent , in quibus filios non amiserat, sed premiserat.

35. Clamat ergo martyris anima transfigurata in Christum, cum iam in carne tribulari ceperit, et dicit Deo, a quo derelicta est in terrena felicitate, sed que cum illo est in spe uite eterne, Ne discedas a me, quoniam tribulatio proxima est: non est in agro meo, non in auro, non in pecore, non in tectis atque parietibus, non in meorum orbitatibus; sed in carne mea est, cui copulor, cui connector, cuius sensum non habere non possum; unde me de proximo urget, ut a patientie uirtute deficiam. Ne discedas a me; quoniam non est qui adiuuet: neque amicus, neque propinquus, neque humana laus, neque preterite recordatio uoluptatis, neque aliquid eorum quo terrene felicitatis ruina fulcitur, neque ipsa que in animo est meo humana uirtus; quia si tu deseris, que hominis uirtus?



CAPUT XIu.

Quid est enim homo, nisi quod memor es eius?

36. Circumdederunt me uituli multi: hoc est minores in plebe. Tauri pingues obsederunt me: hoc est superbi ac diuites, principes plebis. Aperuerunt in me os suum: clamantes, Crucifige, crucifige . Quasi leo rapiens et rugiens: rapuerunt enim comprehensum adducentes ad presidem, et rugierunt petendo eius mortem. Sicut aqua effusus sum: tanquam ut in me lapsi caderent persecutores mei. Dispersa sunt omnia ossa mea: quid sunt ossa, nisi corporis firmamenta? Corpus autem Christi, Ecclesia: firmamenta autem Ecclesie qui, nisi Apostoli, qui etiam columne alibi nuncupantur? Hi utique dispersi sunt, cum ad passionem ipse duceretur, uel cum esset passus et mortuus. Factum est ergo cor meum tanquam cera liquescens in medio uentris mei. Hoc sane quemadmodum capiti nostro, ipsius corporis saluatori coaptetur, inuenire difficile est. Neque enim nisi magno pauore contingit, ut cor uelut cera liquescat humanum: quod unde in illo fieri posset, qui potestatem habebat ponendi et recipiendi animam suam? Sed profecto aut infirmorum suorum in se transtulit causam; siue illorum qui metu mortis pauescunt, sicut ipse Petrus  ex egregio presumptore tam creber negator effectus; siue illorum qui tristitia salubri contabescunt, sicut idem ipse Petrus cum amare fleuit. Nam et tristitia quasi soluit cor: unde dicitur etiam grece quod appellata sit . Aut certe profundum sacramentum nos intelligere uoluit, ut cordis sui nomine significaret Scripturas suas, ubi eius utique latebat consilium, quod tunc apertum est, cum ea que de illo prophetata fuerunt, passus impleuit. Solute sunt ergo Scripture eius in iis que perfecta sunt aduentu eius, natiuitate, passione, resurrectione, glorificatione Quis enim iam ea non intelligit in Prophetis, quando usque ad intellectum etiam carnalis multitudinis peruenerunt? quam fortasse significauit medio uentris sui, ut in eius corpore quod est Ecclesia, quasi uentris locum habeat carnalis et infirmior multitudo. Aut si uentris nomen magis interioribus competit, ad eos potius qui perfectiores sunt, Scripturarum intellectum pertinere monstratum est, cum cor eius, id est Scripture eius que continent consilium eius, in medio eorum, hoc est in cogitatione eorum, tanquam cera dissoluitur, hoc est, feruore spiritus aperitur, disputatur, exponitur.



CAPUT Xu.

37. Exaruit uelut testa uirtus mea. Testa igne firmata est: sic et uirtus corporis Christi non sicut fenum igne consumitur, sed sicut testa passione uelut igne firmatur. uasa enim figuli probat fornax, sicut alio loco Scriptura dicit, et homines iustos tentatio tribulationis . Et lingua mea adhesit faucibus meis. Potest quidem silentium eius significatum uideri, quod et alius propheta commendat, cum dicit, Sicut agnus coram tondente fuit sine uoce . Sed si linguam eius, eos in eius corpore, quod est Ecclesia, intelligamus, per quos suum loquitur Euangelium; tunc eius faucibus adherent, cum a preceptis eius non recedunt.

38. Quod uero sequitur, Et in puluerem mortis deduxisti me, quomodo capiti coaptabitur; quandoquidem corpus eius, quod tertia die resurrexit, non est utique in puluerem dissolutum? nec aliter exposuerunt Apostoli quod in alio psalmo positum est, Neque dabis sanctum tuum uidere corruptionem, nisi quia eius caro non est corrupta, que tam celeriter resurrexit . Unde item in alio psalmo dicit, Que utilitas in sanguine meo, dum descendo in corruptionem? Numquid confitebitur tibi puluis, aut annuntiabit ueritatem tuam ? hoc scilicet dicens, quod si eo modo, quo et ceteri, mortuus dimitteretur in puluerem, et caro eius resurrectioni ultime seruaretur, nulla esset utilitas in sanguine eius; quia nichil prodesset mors eius, nec annuntiaretur ueritas Dei, que illum continuo resurrecturum esse predixerat. Quid sibi uult ergo quod hoc loco ait, Et in puluerem mortis deduxisti me? Nisi corpus eius accipiamus Ecclesiam, in qua illi qui pro eius nomine passi sunt, uel patiuntur, non ita ut ipse cito resurgunt, sed in mortis puluerem deducuntur, tum resurrecturi, cum illud tempus uenerit de quo in Euangelio dicit, ueniet hora quando omnes qui in monumentis  sunt, audient uocem eius, et procedent . Aut certe tropice puluerem mortis ipsos Iudeos intelligi uoluit, in quorum manus deductus est: scriptum est enim, Non sic impii, non sic; sed tanquam puluis quem proiicit uentus a facie terre .



CAPUT XuI.

39. Denique sequitur, Quoniam circumdederunt me canes multi; concilium malignantium obsedit me: tanquam ipsos dixerit puluerem mortis in quem deductus est, quos dixit canes multos et concilium malignantium; canes eos uidelicet appellans, qui plerumque contra innocentes latrant, cum quibus non habent consuetudinem. Iam uero in iis que subiungit, tanquam Euangelium recitatur. Crucifixio quippe eius exprimitur in eo quod dicit, Foderunt manus meas et pedes meos, dinumerauerunt omnia ossa mea. Ipsi uero considerauerunt et conspexerunt me. Fosse sunt enim clauis manus et pedes eius, et cum extenderetur in ligno, quodammodo numerata sunt ossa eius. Consideratus est autem atque conspectus quid illi futurum esset, et utrum ueniret Elias et liberaret eum. .

40. Iam illud quod sequitur, nullius expositionis indiget: Diuiserunt sibi uestimenta mea, et super uestem meam miserunt sortem. uerba deinde que subtexuntur, orantis sunt, tam ex persona capitis, id est hominis mediatoris, quam ex persona corporis, quod est Ecclesia, quam dicit etiam unicam suam. Tu autem, Domine, inquit, ne longe facias auxilium tuum: hoc ad eius carnem pertinet, cuius resurrectio non in longum est missa, ut aliorum. In defensionem meam aspice: ne quid noceant inimici, qui sibi uidentur aliquid potuisse carnem perimendo mortalem. Non autem nocent, si defendente gratia Dei, non eis ad malum anima superata consentiat: sic enim et alibi prophetatum est, Terra tradita est in manus impii; hoc est caro terrena.

41. Erue a framea animam meam. Framea gladius est; nec utique tali ferro Christus occisus est, sed cruce, nec latus eius gladio, sed lancea percusserunt. Translato ergo uerbo, frameam linguam dixit persequentium, sicut in alio psalmo dicitur, Et lingua eorum gladius acutus . Unde, quia in eius carne lingua preualuit malignorum, orat ut anime nichil noceat, cum dicit, Erue a framea animam meam: ut hec in prophetia oratio, si ad caput corporis referas, non uideatur uelut indigentis petitio, sed potius rei future figurata predictio. Aut certe, quia corpus eius, hoc est Ecclesia, graues persecutiones fuerat perpessura, frameam dixit, qua maxime trucidati sunt martyres; unde uult eorum animas erui, ne timeant eos qui corpus occidunt, animam autem occidere non possunt , et consentiant ad illicita. Aut etiam in ipsorum passionibus inimicorum linguam frameam dicit, unde animam suam, hoc est animam corporis sui, animam sanctorum suorum uult erui.

42. Quod autem sequitur, Et de manu canis unicam meam, nichil aptius quam unica Ecclesia mihi uidetur intelligi. Canem uero appellauit mundum, non ratione  sed consuetudine contra insolitam ueritatem latrantem. Hec est enim canum natura, ut cum quibus habent consuetudinem, siue illi boni, siue mali sint, non ad eos latrent; insolitorum autem personis uisis, etiam innocentibus, irritentur. Manu autem canis, potestatem mundi significauit. Cuius etiam regnum infestum futurum corpori suo, id est Ecclesie sue, leonis nomine figurauit in eo quod adiunxit: Saluum me fac de ore leonis. Unde est scriptum, Nihil interest inter minas regis et iram leonis : quanquam et diabolum apostolus Petrus leoni comparet rugienti, et querenti circumeundo quem deuoret . Superbosque huius mundi Christianis humilibus aduersaturos ostendens, consequenter dicit: Et a cornibus unicornium humilitatem meam. Ideo quippe in unicornibus superbi intelliguntur, quia superbia odit consortium, et quantum in ipso est, solus cupit eminere omnis superbus.



CAPUT XuII.

43. Iam nunc attende ubi sit fructus: uel quod derelictus est, ne exaudiretur pro terrena felicitate, non ad insipientiam, sed ut saperemus quid Noui gratia Testamenti desiderare debeamus; uel quod non est derelictus sed exauditus in eo quod ait, Ne discedas a me, qui dixerat, Quare me dereliquisti; quod utique contrarium est, nisi illud ad aliud, hoc ad aliud referatur. Attende et audi quantum sapis, hauri quantum capis, quantumque ipse rem tantam eloqui ualeo, imo quantum tribuit ille qui nos exaudit, et in Christo, in quantum homo mediator est inter nos et Deum, et cum Christo, in quantum Deus est equalis Deo, et potens est facere, ut ait Apostolus, supra quam petimus aut intelligimus : uide in hoc psalmo Testamenti Noui gratiam; uide illius derelictionis, tribulationis, deprecationis fructu quid agatur, quid insinuetur, quid commendetur, quid iliustretur. Intuere quid legamus tanto ante prophetatum, quid iam cernamus impletum: Narrabo nomen tuum, inquit, fratribus meis; in medio Ecclesie cantabo te. Fratres illi sunt, de quibus in Euangelio ait: uade, et dic fratribus meis . Ecclesia illa est, quam modo dixit unicam suam; hec est unica Catholica, que toto orbe copiosa diffunditur, que usque ad ultimas gentes crescendo porrigitur: unde in Euangelio dicit, Et predicabitur hoc Euangelium in uniuerso orbe, in testimonium omnibus gentibus; et tunc ueniet finis .

44. Quod autem ait, Cantabo, hoc est illud canticum nouum, de quo in alio psalmo dicitur: Cantate Domino canticum nouum, cantate Domino omnis terra . Habes hic utraque; et quo cantico cantaturum se dixerit, et in cuius Ecclesie medio: illud pertinet ad nouum canticum, hec ad omnem terram. Ipse quippe cantat in nobis, cuius gratia cantamus, sicut dicit Apostolus: An uultis experimentum eius accipere, qui in me loquitur Christus ? Medium uero Ecclesie ad eminentiam scilicet referas, et ad ipsam manifestationem, quia omnia quanto clarius nota sunt, tanto magis in medio esse dicuntur; uel certe ad interiores Ecclesie, quia interiora sunt  media. Neque enim omnis qui labiis personat, cantat canticum nouum, sed qui eo modo cantat ut Apostolus admonet, dicens: Cantantes et psallentes in cordibus uestris Domino . Intus enim est hoc gaudium, ubi uox laudis et canitur et auditur; qua uoce laudatur qui gratis amandus est toto corde, tota anima, tota mente, amatoremque suum accendit in se gratia Spiritus sui sancti: quid enim aliud est canticum nouum, quam laus Dei?



CAPUT XuIII.

45. Denique sequitur, et hoc euidentius demonstrat. Cum enim dixisset, Narrabo nomen tuum fratribus meis, quia Deum nemo uidit unquam, sed unigenitus Filius qui est in sinu Patris, ipse enarrauit ; atque adiunxisset, in medio Ecclesie cantabo te: quomodo cantauit, id est, quia in nobis cantauit, cum proficimus in nomine quod narrauit fratribus suis; et quia laudem Dei cantauit in nobis, continuo manifestauit, dicens, Qui timetis Dominum, laudate eum. Quis autem ueraciter laudat, nisi qui sinceriter amat? Tantumdem ergo est ac si diceret: Qui timetis Dominum, amate eum. Dixit enim homini, sicut scriptum est. Ecce pietas est sapientia . Porro pietas cultus Dei est, nec colitur ille nisi amando. Summa igitur et uera sapientia est in precepto illo primo, Diliges Dominum Deum tuum ex toto corde tuo, et ex tota anima tua : ac per hoc sapientia est caritas Dei; nec diffunditur in cordibus nostris, nisi per Spiritum sanctum qui datus est nobis . Initium autem sapientie timor Domini : et timor non est in caritate, sed perfecta caritas foras mittit timorem . Proinde premissus timor in cor nostrum, pellit inde consuetudinem malorum operum, et seruat caritati locum, qua tanquam domina ueniente, ut illa insidat, abscedit.

46. Ergo qui timetis Dominum, laudate eum: ut Deum non seruiliter sed libere colatis, eum amare discite quem timetis, et poteritis laudare quod amatis. Timentes enim Deum homines ueteris Testamenti, propter litteram terrentem et occidentem, nondum habentes Spiritum uiuificantem , currebant cum sacrificiis ad templum; et quamuis in figuram futuri sanguinis quo redempti sumus, tamen nescientes quid per eas prefiguraretur, cruentas uictimas immolabant. Nunc uero in gratia Noui Testamenti, qui timetis Dominum, laudate eum. Ipse quippe in alio psalmo, illa mutanda prenuntians que tunc in umbra futuri offerebantur, Non accipiam, inquit, de manu tua uitulos, neque de gregibus tuis hircos. Et paulo post, ut ostenderet sacrificium Noui Testamenti, quando illa fuerant cessatura, Immola, inquit, Deo sacrificium laudis, et redde Altissimo uota tua. Et in fine eiusdem psalmi, Sacrificium, inquit, laudis glorificabit me; et illic uia est, qua ostendam illi salutare meum . Salutare Dei Christus est, quem infantem Simeon senex cum agnouisset in spiritu, eumque sumspisset in manus. Nunc dimittis, inquit, Domine, seruum tuum, secundam uerbum tuum  in pace; quoniam uiderunt oculi mei salutare tuum. .



CAPUT XIX.

47. Qui timetis ergo Dominum, laudate eum; uniuersum semen Iacob, magnificate eum. Non uacat quod ei non sufficit dicere, semen Iacob, nisi adderet uniuersum; ne in solis eis intelligeretur, qui ex Isrelitis fuerant credituri. Semen enim Iacob ipsum est semen Abrahe; omnibus autem in Christum credentibus, non solis qui ex Isrel fideles erant, Apostolus dicit: Ergo Abrahe semen estis, secundum promissionem heredes . Ibi namque commemorauit prefigurationem Noui Testamenti, in eo quod scriptum est, In Isaac uocabitur tibi semen ; non utique in Ismel, ancille filio. In quibus duobus filiis Abrahe, seruo, et libero, et duabus mulieribus, ancilla, et libera, scribens ad Galatas, duo Testamenta dicit in allegoria prefigurata . Unde dicit, Non qui filii carnis, ii sunt filii Dei; sed filii promissionis deputantur in semine. Promissionis enim uerbum hoc est: Ad hoc tempus ueniam, et erit Sare filius .

48. Multum est et nimis longum diligenter enucleare cur filii promissionis pertinentes ad Isaac, Noui Testamenti gratie deputentur. Breuiter tamen attingam, unde tanto fructuosius cogitabis, quanto magis pie cogitaueris. Non omnia Deus que predicit, promittit; predicit enim etiam illa que non ipse facit, quia est omnium prescius futurorum. Predicit ergo et peccata hominum; que potuit prescire, non facere. Promittit autem que ipse facturus est; nec ea mala, sed bona. Quis enim promittit mala? Quamuis itaque mala inferat malis, non peccata, sed supplicia; minatur tamen ea potius quam promittit. Omnia largitur et prescit; sed peccata predicit, supplicia minatur, beneficia pollicetur. Filii ergo promissionis, filii sunt beneficii. Hec est gratia, que gratis datur, non meritis operantis, sed miseratione donantis. Hinc gratias agimus Domino Deo nostro, quod est magnum sacramentum in sacrificio Noui Testamenti, quod ubi, et quando, et quomodo offeratur, cum fueris baptizatus, inuenies.



CAPUT XX.

49. Deinde sequitur et dicit: Timeat eum omne semen Isrel. Qui Iacob ipse et Isrel, unus homo erat, habens duo nomina, non in paruo sacramento: sed uno libro non possunt dici omnia, in quo iam multum progressi sumus, et nondum de aliis tribus questionibus aliquid diximus; hoc est de tenebris exterioribus; et latitudine et longitudine, altitudine et profundo; et de quinque et quinque uirginibus. Quod ergo dixit supra, uniuersum semen Iacob, hic consequenter ait, omne semen Isrel. Sed quare superius, magnificate eum, et posterius, timeat eum? Magnificatio laudi congruit; de qua dixerat, Qui timetis Dominum, laudate eum: unde iam multa disserui. Ibi quippe amor uel caritas Dei, que perfecta foras mittit timorem. Cur ergo iterum, Timeat eum omne Isrel? Non enim accepistis, inquit Apostolus, spiritum seruitutis iterum in timore . Sed idem apostolus oleastro inserto in oliuam timorem precipit,  hoc est Gentibus additis radici Abraham, Isaac, Iacob, ut et ipse fierent Isrel, id est, pertinerent ad semen Abrahe .

50. Quam insertionem oleastri, iam amputatis propter infidelitatis superbiam naturalibus ramis, etiam ipse Dominus in Euangelio predixit, occasione illius Centurionis qui in eum ex Gentibus credidit. Tunc enim ait, Amen dico uobis, non inueni tantam fidem in Isrel: et adiunxit, Ideo dico uobis quia multi ab oriente et occidente uenient, et recumbent cum Abraham, Isaac et Iacob in regno celorum: filii autem regni ibunt in tenebras exteriores; illic erit ploratio et stridor dentium: ita significans inseri oleastrum propter humilitatem; dixerat quippe ille Centurio, Non sum dignus ut sub tectum meum intres; sed tantum dic uerbo, et sanabitur puer meus ; confractionem autem ramorum naturalium propter superbiam, scilicet eorum qui ignorantes Dei iustitiam, et suam uolentes constituere, iustitie Dei non sunt subiecti . De iis quippe uana elatione tumentibus dictum est quod ibunt in tenebras exteriores, qui iactantes se de semine Abrahe, semen Abrahe fieri noluerunt, ut essent filii promissionis: quia fidem Noui Testamenti non receperunt, ubi Dei iustitia commendatur, suam constituere uolentes; id est, tanquam de suis meritis et operibus prefidentes spreuerunt esse filii promissionis, hoc est filii gratie, filii misericordie, ut qui gloriatur, in Domino glorietur , credens in eum qui iustificat impium, hoc est qui ex impio facit pium; ut deputetur fides eius ad iustitiam , et impleatur in eo, non quod postulabat eius meritum, sed quod a Domino promissum est beneficium.

51. Cum iis igitur agens Apostolus, qui oliue per gratiam inserebantur, Dicis, inquit, fracti sunt rami, ut ego inserar. Bene; propter incredulitatem fracti sunt. Tu autem, fide sta; noli altum sapere, sed time . Dei est enim beneficium, non meritum tuum; quod et alibi dicit: Gratia salui facti estis per fidem; et hoc non ex uobis, sed Dei donum est, non ex operibus, ne forte quis extollatur. Ipsius enim sumus figmentum, creati in Iesu Christo in operibus bonis, que preparauit Deus ut in illis ambulemus . In hoc itaque intellectu gratie inest timor, de quo dicitur: Noli altum sapere, sed time . Timor autem iste alius est; non est ille seruilis quem caritas foras mittit. Illo enim timetur ne incidatur in tormentum supplicii; isto autem, ne amittatur gratia beneficii.



CAPUT XXI.

52. Quapropter quamuis fidelibus ad Nouum Testamentum pertinentibus dicat Apostolus quod paulo ante commemoraui, Non enim accepistis spiritum seruitutis iterum in timore; sed accepistis spiritum adoptionis filiorum, in quo clamamus, Abba, pater ; id est ut fides in nobis sit, que per dilectionem operatur , non tam timendo penam quam amando iustitiam: tamen quia non fit anima iusta nisi participatione melioris qui iustificat impium , non debet sibi tribuendo quod Dei est, ita gloriari tanquam non acceperit  . Ob hoc ei dictum est: Noli altum sapere, sed time. Et timor iste precipitur iis etiam qui ex fide uiuentes, heredes sunt Noui Testamenti, atque in libertatem uocati. Altum enim sapere, dictum est, superbire: quod alio loco, e contrario satis ostendit, ubi ait, Non alta sapientes, sed humilibus consentientes . Ex hoc quod ait, humilibus consentientes, utique aperuit nichil aliud se dixisse, alta sapientes, quam superbientes.

53. Timor ergo non est in caritate, quia perfecta caritas foras mittit timorem; sed illum seruilem, illum quo cum se quisque ab opere malo abstinet, pena terretur, non iustitia delectatur; hunc caritas foras mittit, quam non delectat iniquitas, etiamsi proponatur impunitas: non illum quo timet anima ne amittat ipsam gratiam, qua in illa factum est ut eam non peccare delectet; quo timet ne Deus eam deserat, etiamsi nullis dolorum cruciatibus puniat. Hic timor castus est; non eum caritas eiicit, sed adsciscit. De illo quippe scriptum est, Timor Domini castus, permanens in seculum seculi : nequaquam istum diceret permanentem, nisi sciret alium qui non permaneret. Et bene istum castum dixit; hoc enim non caret amor quo anima inheret Deo, que dicit in alio psalmo: Perdidisti omnem qui fornicatur abs te; mihi autem adherere Deo bonum est . Nam et coniux que adulterinum animum gerit, etiamsi timore uiri non adulterium perpetrat, tamen quod deest operi, inest uoluntati: casta uero aliter timet; nam et ipsa timet uirum, sed caste. Denique timet illa ne uir infestus adueniat; ista, ne offensus abscedat: non amanti enim presentia uiri molesta est; amanti autem, absentia. Timore itaque casto, permanenti in seculum seculi, timeat Deum omne semen Isrel. Timeant quem diligunt, non alta sapiendo, sed humilibus consentiendo; cum timore et tremore suam ipsorum salutem operentur. Deus est enim qui operatur in eis et uelle, et operari, pro bona uoluntate .



CAPUT XXII.

54. Hec est iustitia Dei, hoc est quod Deus donat homini, cum iustificat impium. Hanc Dei iustitiam ignorantes superbi Iudei, et suam uolentes constituere, iustitie Dei non sunt subiecti ; hac superbia [1 1Kb] deiiciuntur, ut humilis inseratur oleaster. Et illi ibunt in tenebras exteriores, de quibus inter alia requisisti, uenientibus ab oriente et occidente multis, qui recumbent cum Abraham, Isaac et Iacob in regno celorum . Sunt enim modo in exteris tenebris, unde correctio desperanda non est; quam si contempserint, ibunt in tenebras exteriores, ubi correctionis locus non erit: quoniam Deus lux est, et tenebre in eo non sunt ulle ; sed lux cordis, non istorum qui in carne sunt oculorum; nec omnino talis, qualis huius lucis uisibilis phantasia cogitatur; quanquam et ibi est uidere, sed longe aliter, longe dissimiliter. Qualis enim lux est ipsa caritas, quis uerbis explicet? quis earum rerum que  sensibus carnis adiacent, ullo demonstret exemplo? An forte lux non est caritas? Audi apostolum Ioannem: ipse quippe dixit quod modo commemoraui, Quoniam Deus lux est, et tenebre non sunt in eo ulle;  qui rursum dicit, Deus caritas est . Ac per hoc si Deus lux est, et Deus caritas est, profecto caritas lux ipsa est, que diffunditur in cordibus nostris per Spiritum sanctum qui datus est nobis . Item dicit: Qui odit fratrem suum, in tenebris est usque adhuc . Iste sunt tenebre, in quas diabolus et angeli eius multum superbiendo progressi sunt. Charitas enim non emulatur, non inflatur . Ideo non emulatur, quia non inflatur: ubi enim precedit inflatio, continuo sequitur emulatio; quoniam superbia mater est inuidentie.

55. Diabolus igitur et angeli eius a luce atque feruore caritatis auersi, et nimis in superbiam inuidiamque progressi, uelut glaciali duritia torpuerunt. Et ideo per figuram tanquam in aquilone ponuntur: unde cum generi humano diabolus incubaret, uentura gratia Saluatoris dicitur in Cantico canticorum, Exsurge, aquilo, et ueni, auster, perfla hortum meum, et fluent aromata . Exsurge, qui irruisti, qui subditis incumbis, qui possessos premis: exsurge, ut a tuo pondere releuati erigantur, quorum animas premendo curuasti. Et ueni, auster, inquit; spiritum inuocans gratie, flantem de meridie uelut a parte feruida et luminosa, ut fluant aromata. Unde Apostolus dicit: Christi bonus odor sumus in omni loco . Hinc etiam dicitur in quodam psalmo, Conuerte, Domine, captiuitatem nostram, sicut torrens in austro : captiuitatem scilicet, qua sub diabolo tanquam sub aquilone tenebantur, ubi abundante iniquitate friguerant, et quodam modo congelauerant. Hinc enim et Euangelium dicit: Quoniam abundabit iniquitas, refrigescet caritas multorum . At uero flante austro, glacies resoluitur, et torrentes fluunt, id est peccatis remissis, populi ad Christum caritate concurrunt. Hinc et alibi scriptum est: Sicut glacies in sereno, ita soluentur peccata tua .



CAPUT XXIII.

56. Proinde rationalis creatura, siue in angelico spiritu, siue in anima humana, ita facta est, ut sibi ipsa bonum quo beata fiat, esse non possit; sed mutabilitas eius si conuertatur ad incommutabile bonum, fiat beata: unde si auertatur, misera est. Auersio eius uitium eius, et conuersio eius uirtus eius est. Natura ergo non est mala, quia creatura spiritus uita [1 1Kb] est rationalis, que etiam priuata bono cuius participatione beatificatur, id est, etiam uitiosa, melior est eo corpore quod summum est in corporibus, id est, hac luce que sentitur oculis carnis, quia et ipsa est corpus: omni autem corpore quelibet incorporea natura prestantior est: non mole, quia nonnisi corporum est moles, sed ui quadam qua supergreditur omnem phantasiam, quam uolutat animus  haustam de sensibus corporis. Sed quemadmodum in ipsis corporibus ea que inferiora sunt, sicut terra et aqua et ipse er, meliora fiunt participatione melioris, id est, cum luce illuminantur, et feruore uegetantur: sic incorporee creature rationales ipsius Creatoris fiunt participatione meliores, cum ei coherent purissima et sanctissima caritate; qua omnimodo si caruerint, tenebrescunt, et obdurescunt quodammodo.

57. Proinde infideles homines tenebre sunt; qui per fidem conuersi ad Deum, quadam premissa illuminatione lux fiunt. In qua proficiendo si ex fide ad speciem peruenerint, ut id quod credunt etiam conspicere, sicut tantum bonum potest conspici, mereantur, perfectam recipient imaginem Dei: talibus enim dicit Apostolus, Fuistis aliquando tenebre; nunc autem lux in Domino . Porro diabolus et angeli eius, tenebre sunt infidelibus hominibus exteriores [1 1Kb] : plus enim ab illa caritate auersi, et in suum fastum obstinationemque progressi sunt. Et quoniam extremo iudicio Christus dicturus est eis quos ad sinistram discernet, Ite in ignem eternum, qui paratus est diabolo et angelis eius ; his malignis spiritibus coniungendos, simulque damnandos, dicit ituros in tenebras exteriores, id est in societatem penalem diaboli et angelorum eius. Huic pene contrarium est quod bono seruo dicitur, Intra in gaudium domini tui ; ut quanto sunt iste tenebre exteriores, tanto sit lumen illud interius. Non hec per locorum interualla inani phantasmate cogitanda sunt: localia spatia non occupant nisi corporum moles. Non est hoc spiritus uite, non est hoc anima rationalis, multo minus Deus omnium benignissimus conditor, et iustissimus ordinator. uoluntatibus et affectibus ista uel propinquare uel longe fieri, uel intrare uel exire dicuntur.

58. Sed quia malo opere, id est tenebroso delectantur facientes, secutura est autem pena que torqueat, ideo Dominus ubi dixit, tenebras exteriores, addidit etiam, Ibi erit fletus et stridor dentium: ne talibus delectationibus, qualibus hic iniqui perfruuntur, quando infidelitate atque iniustitia tenebrescunt, etiam in illo supplicio se usuros dementer existiment; quia enim uolentes iniuste utuntur bonis, iuste nolentes cruciabuntur malis. Unde possunt etiam tenebre exteriores intelligi pene corporales; corpus quippe est anime exterius: ut sint anime mala, quibus a caritatis luce auersa mens in peccatis oblectatur, extere tenebre; corporis autem mala, quibus eternis in finem torquebitur, exteriores tenebre, quas solas timent qui seruili adhuc timore detinentur. Nam si eis liceret in illis exteris que sunt in peccatis, impune semper uolui et inuolui, profecto nunquam uellent accedere ad Deum, et illuminari, et inherere illi per caritatem, ubi est timor castus, permanens in seculum seculi: qui timor non cruciat, sed  tenaciorem facit animam boni illius, quod si dimiserit, cadet.



CAPUT XXIu.

59. Timeat eum omne semen Isrel. Et uide causam quam coniungit: Quoniam non spreuit, inquit, neque despexit precem pauperis. Pauperem, humilem dicit: hinc est, Noli altum sapere, sed time. Timeat ergo eum omne semen Isrel, quoniam non despexit eius precem qui non altum sapuit, sed timuit. Potest et hoc capiri coaptari; quia ipse Saluator corporis propter nos pauper factus est, cum diues esset, ut eius paupertate ditaremur . Ex forma enim serui pauper factus est, ex qua et precem fudit: in ea quippe semetipsum humiliauit, factus obediens usque ad mortem . uide ergo quid dicat: Quoniam non spreuit neque despexit precem pauperis, neque auertit faciem suam a me. Ubi est illud, Quare me dereliquisti, si nec faciem auertit ab eo? nisi quia et derelinquens non derelinquit, quando in bonis temporalibus non exaudit; et non ad insipientiam nobis, sed ut sapiamus quid auferat, et quid offerat nobis. Non, inquit, spreuit neque despexit precem pauperis, neque auertit faciem suam a me: et cum clamarem ad eum, exaudiuit me. Fecit ergo quod paulo ante rogatus est, ubi eum deprecans dixit: Ne discedas a me. Si enim exaudiuit, profecto fecit, non utique discessit. Non ergo dereliquit hoc modo, qui alio modo dereliquit, ut saperemus quomodo magis non ab eo derelinqui uelle debemus.

60. Apud te laus mea. Quid ergo nocent qui tanquam uicto insultant, quod me in temporalibus dereliqueris? In Ecclesia magna confitebor tibi: non quanta ista Synagoga est, que irridet mortem derelicti, sed in Ecclesia magna diffusa per omnes gentes, que credit in resurrectionem non derelicti. Hec est unica illa quam petit de manu canis erui, de qua etiam paulo ante dixit, In medio Ecclesie cantabo te. Et nunc quod ait, confitebor tibi, in eis utique qui confitebuntur, in quibus et loquitur. Confessio autem non tantum peccatorum est, sed et laudis Dei; sicut ipse in Euangelio, Confitebor tibi, inquit, Pater, Domine celi et terre, quia abscondisti hec a sapientibus et prudentibus, et reuelasti ea paruulis . Ideo sequitur et dicit: uota mea reddam coram timentibus eum. Edent pauperes, et saturabuntur; et laudabunt Dominum qui requirunt cum. Ipsi sunt paruuli de quibus dixit, et reuelasti ea paruulis; timentes eum, et pauperes, id est humiles, qui non alta sapiunt, sed timent timore illo casto, non quo pena formidatur, sed quo gratia conseruatur [1 1Kb] .

61. uota uero sua sacrificium uult intelligi corporis sui, quod est fidelium Sacramentum. Ideo cum dixisset, uola mea reddam coram timentibus cum; continuo subiunxit, Edent pauperes, et saturabuntur. Ipsi enim saturabuntur pane qui de celo descendit, qui ei coherentes, et eius pacem dilectionemque seruantes imitantur eius humilitatem: ideo pauperes. In hac paupertate et saturitate precipue Apostoli claruerunt. Et laudabunt Dominum, inquit, qui requirunt eum:  intelligentes non meritorum suorum, sed illius esse gratie quod saturati sunt. Requirunt enim eum, quia non sunt ex eis qui sua querunt, non que Iesu Christi . Denique et si caro eorum qui eum laudant, patitur temporalem tribulationem uel mortem, uiuent corda eorum in seculum seculi. Hec uita cordis non est in sensibus corporis; secreta est in luce que intus est, non in tenebris que foris sunt; in fine precepti, non in initio peccati. Finis autem precepti caritas est de corde puro, et conscientia bona, et fide non ficta : caritas que non emulatur, non inflatur , quia non altum sapit, sed timet; et ideo coheret timore casto, permanente in seculum seculi. Initium autem omnis peccati superbia, qua diabolus irreuocabiliter in exteriora progressus est, hominemque inuidendo, et ei simile aliquid suadendo deiecit. Cui homini in quadam scriptura dicitur, Quid superbit terra et cinis? Quoniam in uita sua proiecit intima sua . In uita sua, dictum est, tanquam in propria sua [1 1Kb] , et quasi priuata, qua delectatur omnis superbia.



CAPUT XXu.

62. Unde caritas in commune magis quam in priuatum consulens, dicitur non querere que sua sunt . Hac uiuunt corda in seculum seculi, tanquam saturata pane celesti: de qua saturator ipse dicit [2 1Kb] , Nisi manducaueritis carnem meam, et sanguinem meum biberitis, non habebitis uitam in uobis . Merito ergo istorum qui saturantur, uiuent corda in seculum seculi. uita enim Christus est, qui habitat in cordibus eorum, interim per fidem, post etiam per speciem. uident enim nunc in enigmate per speculum, tunc autem facie ad faciem . Unde ipsa caritas nunc in bonis operibus dilectionis exercetur, qua se ad subueniendum quaquauersum potest, porrigit; et hec latitudo est: nunc longanimitate aduersa tolerat, et in eo quod ueraciter tenuit, perseuerat; et hec est longitudo: hoc autem totum propter adipiscendam uitam facit eternam, que illi promittitur in excelso; et hec altitudo est. Existit uero ex occulto ista caritas, ubi fundati et radicati quodam modo sumus ; ubi cause uoluntatis Dei non inuestigantur, cuius gratia sumus salui facti, non ex operibus iustitie que fecimus nos, sed secundum eius misericordiam . uoluntarie quippe genuit nos uerbo ueritatis : et hec uoluntas eius in abdito est. Cuius secreti profunditatem quodam modo expauescens Apostolus clamat: O altitudo diuitiarum sapientie et scientie Dei! quam inscrutabilia sunt iudicia eius, et inuestigabiles uie eius! Quis enim cognouit sensum Domini ? et hoc est profundum. Altitudo quippe commune nomen est excelso et profundo: sed cum in excelso dicitur, sublimitatis eminentia commendatur; cum autem in profundo, difficultas inuestigationis et cognitionis. Unde et illud Deo dicitur: Quam magnificata sunt opera tua, Domine! nimis profunde facte  sunt cogitationes tue . Et iterum: Iudicia tua uelut abyssus multa . Hinc igitur est illud Apostoli, quod requirendum inter cetera posuisti: Huius rei gratia, inquit, flecto genua mea ad Patrem Domini nostri Iesu Christi, ex quo omnis paternitas in celis et in terra nominatur; ut det uobis secundum diuitias glorie sue uirtute corroborari per Spiritum eius, in interiori homine habitare Christum per fidem in cordibus uestris, ut in caritate radicati et fundati preualeatis comprehendere cum omnibus sanctis, que sit longitudo et latitudo, altitudo et profundum; scire etiam supereminentem scientiam caritatis Christi, ut impleamini in omnem plenitudinem Dei .



CAPUT XXuI.

63. Attende omnia diligenter. Huius rei, inquit, gratia flecto genua mea ad Patrem Domini nostri Iesu Christi, ex quo omnis paternitas in celis et in terra nominatur. Queris cuius rei gratia: hoc supra dixerat, Propter quod peto non infirmari in tribulationibus meis pro uobis Hoc ergo eis optat, ut non infirmentur in tribulationibus Apostoli, quas pro illis sustinebat, et propter hoc genua flectebat ad Patrem. Proinde non infirmari unde illis sit, sequitur et dicit: Ut det uobis secundum diuitias glorie sue uirtute corroborari uer spiritum eius. He sunt diuitie de quibus dicit: O altitudo diuitiarum! Abditas enim habent causas, ubi nullis meritis precedentibus, quid habemus, quod non accepimus? Deinde sequitur, et quid optet, adiungit: In interiori, inquit, homine habitare Christum per fidem in cordibus uestris. Hec est uita cordium, qua uiuimus in seculum seculi, ab initio fidei usque ad finem speciei. Ut in caritate, inquit, radicati et fundati preualeatis comprehendere cum omnibus sanctis. Ista est communio cuiusdam diuine celestisque reipublice; hinc saturantur pauperes, non sua querentes, sed que Iesu Christi; id est, non commoda priuata sectantes, sed in commune, ubi salus omnium est, consulentes: nam de ipso pane quo tales saturantur, quodam loco Apostolus dicit. Unus panis, unum corpus, multi sumus . Quid ergo comprehendere? Que sit, inquit, latitudo, sicut iam dixi, in bonis operibus, quibus beneuolentia porrigitur usque ad diligendos inimicos; et longitudo, ut longanimiter, pro hac latitudine, molestie tolerentur; et altitudo, ut pro his eternum quod in supernis est premium, non uanum aliquid temporale speretur; et profundum, unde gratuita gratia Dei secundum secretum et abditum uoluntatis eius existit. Ibi enim radicati, ibi sumus fundati: radicati, propter agriculturam; fundati, propter edificationem: que quoniam non est ab homine, dicit alio loco idem apostolus, Dei agricultura estis, Dei edificatio estis . Hoc totum agitur cum in hac nostra peregrinatione fides per dilectionem operatur. In futuro autem seculo perfecta et plena caritas sine ulla malorum tolerantia, non fide credit quod non uidet, nec spe desiderat quod non tenet; sed in eternum ueritatis incommutabilem speciem contemptabitur, cuius sine fine quietum opus erit, laudare quod amat, et  amare quod laudat. De hac consequenter dicit: Scire etiam supereminentem scientiam caritatis Christi, ut impleamini in omnem plenitudinem Dei.

64. In hoc mysterio figura crucis ostenditur. Qui enim quia uoluit mortuus est, quomodo uoluit mortuus est. Non frustra igitur tale genus mortis elegit, nisi ut in eo quoque latitudinis huius, et longitudinis, et altitudinis, et profunditatis magister existeret. Nam latitudo est in eo ligno quod transuersum desuper figitur: hoc ad bona opera pertinet, quia ibi extenduntur manus. Longitudo in eo quod ab ipso ligno usque ad terram conspicuum est: ibi enim quodammodo statur, id est, persistitur et perseueratur; quod longanimitati tribuitur. Altitudo est in ea ligni parte, que ab illo quod transuersum figitur, sursum uersus relinquitur, hoc est ad caput crucifixi; quia bene sperantium superna exspectatio est. Iam uero illud ex ligno quod non apparet, quod fixum occultatur, unde totum illud exsurgit, profunditatem significat gratuite gratie: in quo multorum ingenia conteruntur id inuestigare conantia, ut ad extremum eis dicatur, O homo tu quis es qui respondeas Deo ?

65. uiuent ergo corda saturatorum pauperum in seculum seculi; hoc est humilium caritate flagrantium, non sua querentium, sed sanctorum societate gaudentium. Hoc primitus in Apostolis factum est. Sed laudando Deum, id est predicando gratiam Dei , quid populorum acquisierint, in eo quod sequitur, uide.



CAPUT XXuII.

66. Commemorabuntur, inquit, et conuertentur ad Dominum uniuersi fines terre; et adorabunt in conspectu eius uniuerse patrie gentium: quoniam Domini est regnum, et ipse dominabitur gentium. Ille irrisus, ille crucifixus, ille derelictus hoc regnum acquirit: et tradet in fine Deo et Patri; non ut ipse amittat, sed quod in fide seminauit, cum uenit minor Patre, hoc perducat ad speciem in qua equalis non recessit a Patre. Manducauerunt et adorauerunt omnes diuites terre: diuites terre, superbos intelligere debemus, si recte superius pauperes, humiles intelligebamus, de quibus in Euangelio dicit, Beati pauperes spiritu, quoniam ipsorum est regnum celorum: ipsi enim sunt mites, lugentes, esurientes et sitientes iustitiam, misericordes, mundicordes, pacifici, et qui persecutionem patiuntur propter iustitiam, quibus predicationibus singillatim beatitudinem adiunxit . Contra ergo diuites terre hoc loco superbi intelligendi sunt. Neque enim frustra ita distincti sunt, ut de pauperibus supra diceretur, Edent pauperes, et saturabuntur; hic uero, Manducauerunt et adorauerunt omnes diuites terre. Et ipsi quippe adducti sunt ad mensam Christi, et accipiunt de corpore et sanguine eius; sed adorant tantum, non etiam saturantur, quoniam non imitantur. Manducantes enim pauperem [1 1Kb] , dedignantur esse pauperes: quia Christus pro nobis passus est, relinquens nobis exemplum  ut sequamur uestigia eius . uerumtamen quod humiliauit semetipsum, factus obediens usque ad mortem, mortem autem crucis, aspernantur diuites, et similia perpeti respuunt, tumore [1 1Kb] , non magnitudine; infirmitate ergo, non sanitate. Sed quia Deus excitauit eum a mortuis, et donauit ei nomen quod est super omne nomen, ut in nomine Iesu flectatur omne genu, celestium, terrestrium, et infernorum ; fama celsitudinis eius et gloria nominis eius in Ecclesia usquequaque diffusa permoti, et ipsi ueniunt ad mensam, manducant et adorant; non tamen saturantur, quia non esuriunt et sitiunt iustitiam: tales enim saturabuntur. Quanquam perfecta saturitas in illa uita eterna erit, cum ex ista peregrinatione uenerimus ex fide ad speciem, ab speculo ad faciem, ab enigmate ad perspicuam ueritatem; non tamen inconuenienter saturatus dicitur paupertate [2 1Kb] Christi, qui pro iustitia eius, hoc est pro participatione uerbi eterni, quam inchoauit interim fide, omnia temporalia non solum temperanter contemnit bona, uerum etiam patienter sustinet mala.

67. Tales fuerunt piscatores et publicani; quia abiecta huius mundi elegit, ut confunderet fortia : de his dictum est, Edent pauperes, et saturabuntur. Sed quia istam saturitatem non apud seipsos tenuerunt , eorum predicatione commotus est mundus, ut commemorentur et conuertantur ad Dominum uniuersi fines terre, et adorent in conspectu eius uniuerse patrie gentium; quoniam Domini est regnum, et ipse dominabitur gentium. Hac Ecclesie dilatatione etiam superbi, id est diuites terre adducti sunt ut manducarent; et quamuis non saturati, tamen adorant. Hunc quippe ordinem prophetia Psalmi hoc loco tenuit, quem uidemus impleri. Adiungit autem, In conspectu eius procident omnes qui descendunt in terram: id est, omnes bona amando terrena, non in celum ascendunt. Non enim faciunt quod ait Apostolus, Si resurrexistis cum Christo, que sursum sunt querite, ubi Christus est in dextera Dei sedens; que sursum sunt sapite, non que super terram : sed potius quanto sibi bonis terrenis feliciores uidentur, tanto magis in terram descendunt, hoc est, in terrena deprimuntur. Et ideo in conspectu eius procident, id est, ubi ipse uidet, non ubi homines uident qui eos excelsos sublimesque arbitrantur.



CAPUT XXuIII.

68. Et anima, inquit, mea ipsi uiuet: ipsi utique, non sibi, sicut superborum priuato bono suo letantium, et a communi omnium bono [3 1Kb] quod Deus est, inani elatione resilientium. Hoc utique deuitemus, et communi potius uero omnium bono perfrui, quam priuato nostro gaudere queramus; ut  qui uiuunt, iam non sibi uiuant, sicut ait Apostolus, sed ei qui pro ipsis mortuus est et resurrexit . Pro hoc enim mediator effectus est, ut nos reconciliet Deo per humilitatem, a quo per impiam superbiam longe recesseramus. Neque enim tantum illud scriptum est, quod supra posui, Initium omnis peccati superbia; sed etiam hoc ibi legitur: Initium superbie hominis, apostatare a Deo . Non ergo sibi uiuat quisque, sed Christo; faciens non suam, sed ipsius uoluntatem, et manens in eius caritate; sicut et ipse fecit uoluntatem Patris, et manet in eius caritate. Hec quippe nos admonens, et exemplo suo exhortans, in Euangelio suo locutus est . Si autem ipse cum in forma Dei equalis esset Patri, tamen per formam serui, quam propter nos accepit, non suam uoluntatem, sed Patris se facere commendauit; quanto magis nos, propria priuataque nostra uoluntate contempta qua tenebrati sumus, ad illud commune lumen, ut illuminemur et uultus nostri non erubescant, debemus accedere, quod illuminat omnem hominem uenientem in hunc mundum , ut anima nostra ipsi uiuat! Hoc enim de nobis consequenter adiungit, cum dicit, Et semen meum seruiet illi: quoniam qui seminat bonum semen, filius est hominis; bonum autem semen, hi sunt filii regni.



CAPUT XXIX.

69. Hec porro omnia que in psalmo isto dicta sunt, quia non ad presens tempus, sed ad futurorum prophetiam pertinebant, sicut etiam ipsis rebus apparet; sic eum concludere uoluit, ut ostenderet se non presentia demonstrare, uel narrare preterita, sed futura prophetare: Annuntiabitur, inquit, Domino generatio uentura, et annuntiabunt celi iustitiam eius populo qui nascetur, quem fecit Dominus. Non ait, Annuntiabitur Dominus generationi uenture; sed, Annuntiabitur Domino generatio uentura: quod non sic accipiendum est, tanquam nescienti aliquid annuntietur ut sciat; sed sicut annuntiant Angeli, non solum nobis beneficia Dei, uerum etiam illi preces nostras. Nam scriptum est, ubi angelus hominibus dicit, Ego obtuli memoriam orationis uestre : non ut tunc Deus nouerit quid uelimus, uel quo indigeamus; Nouit enim pater uester, ait Dominus, quid uobis necessarium sit priusquam petatis ab eo : sed quia necesse habet rationalis creatura obtemperans Deo, temporales causas ad eternam ueritatem referre, siue petendo quod erga se fiat, siue consulendo quid faciat; qui pius mentis affectus est, ut ipsa construatur, non ut Deus instruatur. Nam et hec quedam contestatio rationalis creature est, quod non sibi ipsa sit bonum quo beata fiat, sed illud incommutabile cuius participatione etiam sapiens efficitur.

70. Siue ita dictum est, Annuntiabitur Domino generatio uentura, ac si diceretur, Domino placebunt qui annuntiabunt non sibi; ut ita sit Domino annuntiare, sicut est Domino uiuere: sic dictum est, Qui manducat, Domino manducat; et qui non manducat, Domino non manducat. Ad hoc quippe addidit, Et gratias agit Deo, ut ostenderetur quid esset, Domino facit , id est, in eius laudem facit. Tunc enim recte, tunc  iuste, tunc pie fit, cum opus bonum in eius laudem fit cuius gratia donatur ut fiat. Ac per hoc etiamsi eo modo quispiam hec uerba intelligere uelit, ut eorum iste ordo sit, Annuntiabitur Domino generatio uentura, id est, ea generatio annuntiabitur que Domino uentura est, ea generatio annuntiabitur que Domino uentura est, generatio scilicet piorum atque sanctorum, quia impiorum et sceleratorum generatio non Domino, sed sibi uentura est: ab eadem significatione non receditur, qua intelligatur anime participatio in idipsum; id est, rationalem creaturam, cum sit mutabilis, non fieri beatam nisi a proprio suo mutabili ad incommutabile bonum, idemque commune quod Deus est, a quo superba impietate abstitit, humili pietate conuersa subsistat. In quo affectu proficiens, quidquid boni facit, Domino facit, hoc est in eius laudem, cuius gratiam percepit ut faciat; unde est actio gratiarum, que intimo fidelium mysterio celebratur.



CAPUT XXX.

71. Illud autem quod sequitur, Et annuntiabunt iustitiam eius populo qui nascetur, quem fecit Dominus, superioris sensus confirmatio est. Nam quod ibi dictum est, Annuntiabitur Domino generatio uentura: hoc est dictum hic, annuntiabunt [1 1Kb] iustitiam eius. Ipsa quippe generatio que uentura prophetata est piorum atque sanctorum, iustitia [2 1Kb] Dei est, non ipsorum: ne sint ex illis qui ignorantes Dei iustitiam, et suam uolentes constituere, iustitie Dei non sunt subiecti . Illa namque iustitia Dei commendatur in eo quod dicitur, ignorantes Dei iustitiam, qua nos ex eius gratia iusti sumus: ut ipsa iustitia eius nos simus, cum iuste uiuimus, credentes in eum qui iustificat impium ; non illa qua ipse iustus est eterna sua et incommutabili iustitia. Hec itaque iustitia, qua nos Dei munere iusti sumus, significatur in psalmo illo, ubi scriptum est: Iustitia tua sicut montes Dei . Montes quippe Dei, sancti eius sunt; de quibus alibi dicitur: Suscipiant montes pacem populo tuo . Et multa de his montibus scripta sunt figurata locutione, que commemorare nunc longum est. Sed quia hoc ipsum quod Deus iustificat homines, nimis occulto iudicio facit , continuo in eodem psalmo cum dixisset, Iustitia tua uelut montes Dei, subiunxit, Iudicia tua uelut abyssus multa. Inde uenit ad salutem hominibus iumentisque communem, quia et ipsa ex misericordia Dei est, et dicit, Homines et iumenta saluos facies, Domine; sicut multiplicata est misericordia tua, Deus: ut hinc intelligamus etiam illam salutem sempiternam et immortalem de qua dicit Apostolus, Spe enim salui facti sumus , similiter ut istam que hominibus iumentisque communis est, gratis nos accipere, non ex operibus, ne forte quis extollatur; quia opera  bona ex ipsius iustificatione operamur. Ipsius enim sumus figmentum, creati in Christo Iesu in operibus bonis, que preparauit Deus ut in illis ambulemus . Et illa salus ergo gratuita est, de qua in alio psalmo dicitur: Domini est salus, et super populum tuum benedictio tua .

72. Sicut ergo quod legitur, Domini est salus, non ea salus intelligitur qua Dominus saluus est; sed qua hi salui sunt, quos ipse saluos facit: sic cum legitur Dei iustitia, in eo quod scriptum est, Ignorantes Dei iustitiam, et suam uolentes constituere; non est illa intelligenda qua Deus iustus est, sed qua iusti sunt homines quos gratia sua iustificat. Inde enim salui, unde iusti; quoniam quod ait, Non est opus sanis medicus, sed male habentibus, exposuit in consequentibus, dicens. Non ueni uocare iustos, sed peccatores . Non igitur secundum opera iustitie que nos fecimus, sed secundum suam misericordiam saluos nos fecit per lauacrum regenerationis . In qua gratia spe salui facti sumus . Unde in illo psalmo subiungitur: Filii autem hominum sub tegmine alarum tuarum sperabunt. Inebriabuntur ab ubertate domus tue, et torrente uoluptatis tue potabis eos; quoniam apud te est fons uite, et in lumine tuo uidebimus lumen. Pretende misericordiam tuam scientibus te, et iustitiam tuam iis qui recto sunt corde. Huic igitur iustitie Dei contraria superbia est, qua fiditur tanquam de operibus propriis; ideoque ibi sequitur: Non ueniat mihi pes superbie .

73. Hec iustitia qua eius fideles iusti sunt, interim uiuentes ex fide, donec perfecta iustitia perducantur ad speciem, sicut salute perfecta etiam ad ipsius corporis immortalitatem, gratia est [1 1Kb] Noui Testamenti. Unde alio loco dicit Apostolus, Pro Christo legatione fungimur, tanquam Deo exhortante per nos; obsecramus pro Christo reconciliari Deo: ac inde subiungit, Eum qui non nouerat peccatum, pro nobis peccatum fecit, id est, sacrificium pro peccatis; nam et ipsa in Lege peccata appellabantur, que pro peccatis offerebantur. Ut nos simus iustitia Dei in ipso : id est, in eius corpore quod est Ecclesia, cui caput est, nos simus iustitia Dei; quam ignorantes illi, et suam uolentes constituere, id est tanquam de suis operibus gloriantes, iustitie Dei non sunt subiecti. Inde et in hoc psalmo cum dixisset, Annuntiabunt iustitiam eius, sequitur et adiungit: Populo qui nascetur, quem fecit Dominus. Quis est enim populus quem non fecit Dominus, secundum id quod homines sunt, qui etiam pecora creauit, a quo est omnis uita, omnisque facta et creata natura? Sed ita intelligendum est, quem fecit Dominus, ut non solum, quod homines sunt, uerum etiam quod iusti sunt, ab illo facti intelligantur; secundum illud quod iam non semel commemoraui ab Apostolo dictum: Ipsius enim figmentum sumus, creati in Christo Iesu in operibus bonis, que preparauit Deus ut in illis ambulemus.



CAPUT XXXI.

74. Anime igitur rationalis mutabilitas  admonetur, quo nouerit, nisi participatione incommutabilis boni, iustam, saluam, sapientem, beatam se esse non posse, nec sibi eam bonum esse posse propria uoluntate, sed malum. Propria quippe uoluntate auertitur a bono incommutabili, eaque auersione uitiatur: nec sanari per seipsam potest, sed gratuita misericordia sui Creatoris, que in hac uita eam ex fide uiuentem in spe constituit salutis eterne. Unde non altum sapiat, sed timeat; eoque timore casto inhereat Deo, qui eam a propria immunditia qua inordinate bona inferiora dilexit, uelut a quadam fornicatione spirituali mundauit: nec humanis laudibus extollatur, ne [1 1Kb] sit in uirginibus stultis , aliena laude letantibus , et propter ipsam inanem laudem, non propter conscientiam suam, ubi illis testis est Deus, bona operantibus; sed sit in uirginibus sapientibus, ubi dicat quod ait Apostolus: Nam gloria nostra hec est, testimonium conscientie nostre . Hoc enim est oleum ferre secum, non a uendentibus emere, hoc est ab adulantibus. Adulatores namque laudem suam tanquam oleum uenditant stultis. De hoc oleo dicitur in Psalmo: Emendabit me iustus in misericordia, et arguet me; oleum autem peccatoris non impinguabit caput meum . Elegit a iusto misericorditer reprehendi, et quodammodo colaphizari, quam, ut ei caput in superbiam crescat [2 1Kb] peccatoris adulatione laudari.

75. Irridentium quippe responsio mihi uidetur, cum eis a sapientibus uirginibus dicitur. Ite potius ad uendentes, et emite uobis: sicut in quodam libro Sapientie scriptum est, ubi contemptoribus dicit. Et ego perditioni uestre superridebo . Illa autem responsione qua petentibus oleum dictum est, Ne forte non sufficiat nobis et uobis, non desperanter, sed humiliter dictum est. Quis enim sic presumat de conscientia sua, ut certus sit eam sibi in iudicio Dei posse sufficere, nisi misericordes [3 1Kb] misericorditer iudicet? Iudicium enim sine misericordia illi qui non fecit misericordiam . Ipse autem sunt lampades acceuse, opera scilicet bona, de quibus Dominus dicit: Luceant bona opera uestra coram hominibus [4 1Kb] , et glorificent Patrem uestrum qui in celis est . Hucusque pertendit intentio uirginum sapientium, ut ideo uelint uideri ab hominibus opera sua bona, non quo ab eis laudentur ipse, sed ut glorificetur Deus, a quo illis est quod bene operantur: ac per hoc interiori bono gaudent, quod est coram Deo, ubi eleemosyna in occulto, ut [5 1Kb] pater, qui uidet in occulto, reddat. Et ideo non deficiunt lampades, quia interiori oleo uegetantur,  id est intentione bone conscientie, qua coram Deo fit in eius gloriam quidquid coram hominibus in bonis operibus lucet. At uero stultarum uirginum, hoc oleum non secum portantium deficiunt lampades; id est, non perseueranter bona opera lucent, cum laus humana fuerit subtracta, propter quam illa faciebant, hucusque intentionem suam perducentes ut uiderentur ab hominibus, non ut glorificaretur Pater qui in celis est. Que intentio perennis est glorie, qua nouit anima Deo se debere quod iustificata est ad facienda bona opera, et ideo in illo, non in se, laudari amat. Unde alibi homo Dei cantat, In Domino laudabitur anima mea , ut qui gloriatur, in Domino glorietur .



CAPUT XXXII.

76. Sed quid est quod in eadem Euangelii lectione scriptum est, omnes sponso tardante dormisse? Somnum istum si intellexerimus, quod uelut tardante iudicio, ad quod faciendum uenturus est Christus, abundante iniquitate caritas refrigescit, quomodo ibi ponemus uirgines sapientes, cum potius in illis sint de quibus dicitur: Qui autem perseuerauerit usque in finem, hic saluus erit ? Dictum est ergo, Dormierunt omnes; quia non tantum stulti, qui propter humanam laudem bona operantur coram hominibus, uerum etiam sapientes, qui hoc propterea faciunt ut laudetur Deus, experiuntur istam mortem: ex utroque enim genere moriuntur. Et ista mors sepe in Scripturis dormitio dicitur, propter futuram resurrectionem uelut euigilationem. Hinc Apostolus dicit, De dormientibus autem nolo uos ignorare, fratres ; et alio loco, Ex quibus plures manent usque adhuc; quidam autem dormierunt : et alia innumerabilia in hoc testimonia aperte per Scripturas utriusque Testamenti reperiuntur. Unde et ille ait,

Consanguineus lethi sopor:
 et si aduertas, multa inuenies etiam in secularibus litteris, ubi mors somno comparatur. Significauit ergo Dominus futurum esse tempus, quo inter tribulationes et tentationes seculi huius, iam iamque eius exspectaretur et speraretur aduentus, tanquam propinquus atque imminens, ad quem se preparent qui in eius esse familia uidentur. Hoc est enim quod ait, exisse obuiam sponso et sponse. Sponso quidem, Filio Dei: sponse autem, siue quia in eo corpore uenturus est quod sumpsit ex uirgine; siue quia ipsa Ecclesia tunc clarior apparebit, ut ad uniuersi corporis congregationem membra concurrant, quibus concurrentibus, eius magnitudo monstrabitur.



CAP. XXXIII.

77. uirgines propter continentiam nuncupauit. Decem uero, id est quinque et quinque, propter numerum quo censentur corporis sensus, in quibus habitat continentia, cum a uoluptatibus turpibus et illicitis abstinetur. Lampades, sicut dictum est, bona sunt opera, maximeque ad misericordiam pertinentia; et ipsa que etiam coram hominibus lucet laudabilis conuersatio: sed magni interest, qua mentis intentione fiat; ideo dicit alias sapientes, stultas  alias. Sed hinc eas discernit, quod stulte non sumpserunt oleum secum, sapientes autem acceperunt oleum in uasis suis, hoc est in cordibus suis, ubi fit ipsa participatio intimi ac superni boni. Unde in psalmo quodam, cum dictum esset, Sacrificate sacrificium iustitie, et sperate in Domino; Multi, inquit, dicunt: Quis ostendit nobis bona? Deinde ut manifestaret cuius boni amore debeamus operari iustitiam, hoc est, sacrificare sacrificium iustitie [1 1Kb] : Signatum est, inquit, in nobis lumen uultus tui, Domine: dedisti letitiam in corde meo . Cuius boni aliquantum participati, et plenius perfectiusque participandi intentione, qui bene operatur, et laudabiliter etiam in conspectu hominum conuersatur, habet oleum secum, quo bona opera eius etiam in conspectu hominum lucentia non exstinguuntur; quia non in eo caritas refrigescit abundante iniquitate, sed perseuerat usque in finem. Hoc oleum stulte uirgines non habent secum, quoniam sibi tribuendo si quid boni operis faciunt, necesse est inflentur superbia, et propter hoc uitium sic laude delectentur humana, ut eius gaudio, si quid boni agunt, feruere et lucere uideantur.



CAPUT XXXIu.

78. Tardante autem sponso, dormierunt omnes. Non enim tunc ueniet cum speratur, sed media nocte cum ualde obscurum, id est, occultum erit an ueniat. Unde dicit, media nocte clamorem factum: Ecce sponsus uenit, exite obuiam ei. Nimirum clamor iste ipsa est tuba illa, quam commemorans Apostolus dicit: Canet enim tuba, et mortui resurgent incorrupti . Tube nomine aliquod euidentissimum et preclarissimum signum uult intelligi: quam uocem archangeli et tubam Dei alio loco dicit . Que etiam uox ipsius Domini Iesu Christi in Euangelio dicitur, quam audient ii qui in monumentis sunt, et procedent . Surgunt ergo omnes uirgines ille, et sapientes et stulte, et aptant lampades suas, id est, rationem preparant reddere de operibus suis.

79. Sed tunc, in illius clamoris euidentia et resurrectione mortuorum, quia nulla erit dubitatio iam instantis presentisque iudicii, subtrahetur omne solatium laudis humane. Neque enim uacabit de alio disceptare, uel de alio iudicare, aut gratificari atque suffragari alteri, quando unusquisque proprium onus portabit, et de suorum factorum reddenda ratione cogitabit: ac per hoc feretur animus quidem uirginum stultarum consuetudine propria, sed non inuentis laudibus humanis deficiet. Neque enim germanitus dixerunt, Apud te laus mea; uel, In Domino laudabitur anima mea; aut in Domino gloriate sunt, cum ignorantes Dei iustitiam, suam iustitiam constituerent. Ac per hoc petunt a sapientibus oleum, hoc est aliquam consolationem; nec inueniunt nec accipiunt, illis respondentibus se nescire utrum uel sibi sufficiat ipsa conscientia, qua exspectant misericordiam sub illo iudice, qui cum in throno sederit, quis gloriabitur  castum se habere cor, aut quis gloriabitur mundum se esse a peccato, nisi superexsultet misericordia iudicio ? que super eos erit, qui misericordie opera illa intentione fecerunt, ut eorum misereretur, a quo se sciebant accepisse quod habebant; nec gloriabantur quasi non acceperint, sed per seipsos habuerint quo placerent, sicut stulti qui et sibi placent tanquam de bono a se sibi parato, et ab adulantibus uel errantibus ita laudantur ac si ipsi sint aliquid. Qui autem putat se esse aliquid, cum nichil sit, sicut dicit Apostolus, seipsum seducit. Opus autem suum probet unusquisque; et tunc in seipso tantum gloriam habebit, et non in altero : hoc est portare oleum secum, non ex aliena laude dependere. Sed quam gloriam in se habebit, nisi eum [1 1Kb] cui dicitur, Gloria mea, et exaltans caput meum ; ut quod sepe dicendum est, qui gloriatur, in Domino glorietur ?

80. Proinde sapientia que in sapientibus uirginibus habitat, secundum illud quod ante predixit, cum ait contemptoribus, et sanam doctrinam accipere recusantibus, Et ego uestre perditioni superridebo ; dicit stultis uirginibus, Ite potius ad uendentes, et emite uobis: tanquam diceret, Ubi sunt qui uos fallebant mendosissimis laudibus, quando et a uobis fallebamini, quia in uobis non in Domino gloriabamini? Quod autem dicit, Et dum eunt emere, uenit sponsus; et que parate erant, intrauerunt cum eo, hoc mihi uidetur intelligendum, quod uitioso cordis affectu inhiabunt inani glorie, quam uane mentis elatione sectate sunt. Et ipse appetitus significatus est in eo quod dictum est, Dum eunt emere, uenit sponsus; et introierunt cum eo ad nuptias, que parate erant: hoc est, que ueram fidem ueramque pietatem corde gestabant, qua possent contemperari numero societatique sanctorum, non in seipsis, sed in Domino gloriantium, ut intrarent cum eis in illud gaudium, de quo dicitur, Intra in gaudium Domini tui ; ubi erit perfecta participatio incommutabilis boni, cuius modo uelut arrha quedam per fidem tenetur, ut secundum hanc gratiam uiuamus, in quantum Deo, non nobis uiuimus.



CAPUT XXXu.

81. Proinde quod sequitur, Nouissime ueniunt et relique uirgines, dicentes: Domine, Domine, aperi nobis; non dictum est eas emisse oleum, et sic uenisse, neque enim iam erat unde; sed misericordiam sero quesiisse, cum iam tempus iudicandi esset, et probos a reprobis separandi. Recte autem illis respondetur: Amen dico uobis, Nescio uos. Ille quippe hoc dicit, quem non latet aliquid: sed, Nescio uos, nichil aliud est quam, Nescitis me, quando de uobis potius eligitis confidere [2 1Kb] quam de me. Cum enim dicitur quod nos cognoscit Deus, cognitionem sui nobis prestat, ut per hoc intelligamus ne hoc quidem nobis esse tribuendum quod nos scimus Deum, sed eam quoque scientiam illius misericordie tribuamus. Unde cum quodam loco Apostolus diceret, Nunc autem cognoscentes Deum, correxit et ait, Imo cogniti a Deo  : quid aliud uolens intelligi, nisi quod eos ipse fecerit cognitores suos? Nemo autem cognoscit Deum, nisi qui intelligit illum esse summum atque incommutabile bonum, cuius participatione fit bonus: quod in huius psalmi conclusione positum est, Annuntiabunt iustitiam eius populo qui nascetur, quem fecit Dominus. Inde est et illud quod in alio psalmo: Ipse fecit nos, et non ipsi nos . Hoc enim non ad eam naturam qua homines sumus, cuius nature idem ipse creator est, qui celi et terre, siderum, omniumque animantium; sed ad illud potius referendum est quod Apostolus ait: Ipsius enim sumus figmentum creati in Iesu Christo in operibus bonis, que preparauit Deus ut in illis ambulemus .



CAPUT XXXuI.

82. Arbitror tibi satis esse solutas tuas quinque questiones, dum in ista mea ueluti sexta immorarer, quam mihi proposui de Gratia Noui Testamenti, propter quam uerbum caro factum est, id est, qui Filius Dei erat, homo factus est, naturam suscipiendo nostram, non amittendo suam: per quod et nobis recipientibus eum potestas daretur, ut qui eramus homines, filii Dei fieremus  participatione incommutabilis boni in melius commutati, non ad temporalem felicitatem, sed ad uite eterne, que sola beata est, adoptionem. Unde placuit etiam propheticum Psalmum percurrere, cuius primum uersum in passione commemorauit, ostendens quomodo nos Deus derelinquat, et quo alio modo non recedat a nobis; ad bona eterna nos colligens, temporalia uero aliquando utiliter tribuens, et aliquando utiliter subtrahens; ut eis non herere discamus, ne contempta luce interiore, que ad nouam pertinet uitam , in exteris tenebris libenter habitemus, unde in exteriores mittuntur qui ex istis exteris non se ad interiora conuertunt; ne diabolo et angelis eius sociati, extrema damnatione puniamur. Intelligentes igitur peregrinationem nostram in hac uita, mundo crucifigamur, extendentes manus in latitudinem bonorum operum, et longanimitate usque in finem perseuerantes, atque habentes cor sursum, ubi Christus est in dextera Dei sedens , totumque hoc non nobis, sed illius misericordie tribuentes, cuius profunda iudicia omnem scrutatorem fatigant. Hec est enim non inaniter fabulosa, sed utiliter uerax latitudo, longitudo, altitudo, profundum, unde perueniamus etiam ad supereminentem scientiam caritatis Christi, et impleamur in omnem plenitudinem Dei .



CAPUT XXXuII.

83. Scio autem quam non superuacanea sollicitudine, per hanc occasionem questionum mihi abs te propositarum, Noui Testamenti gratiam tibi uoluerim copiosius commendare. Habet enim aduersarios, qui eius profunditate turbati, non Deo tribuere, sed potius sibi uolunt arrogare quod boni sunt. Nec tales sunt, quos facile contemnas; sed continenter uiuentes, atque in bonis operibus laudabiles: nec falsum Christum sicut Manichei aliique plurimi  heretici, sed eumdem uerum equalemque Patri et ceternum, ueraciterque hominem factum, et uenisse credentes, et uenturum exspectantes; sed tamen ignorantes Dei iustitiam, et suam constituere uolentes. Neque enim frustra Dominus, cum et illas commemoraret que secum intrauerunt ad nuptias, et illas contra quas ianuas clausit, et quibus respondit, Nescio uos, utrasque uirgines dixit, propter continentiam; et quinque propter concupiscentiam carnis edomitam, quinario preditam sensu; ornatas utrasque lampadibus, propter bonorum operum boneque conuersationis in conspectu hominum luculentissimam laudem; utrasque obuiam sponso euntes, propter exspectationem qua Christi speratur aduentus: sed tamen alias sapientes, alias stultas, quod sapientes oleum acceperunt in uasis suis, stulte autem hoc non ferebant secum; in tam multis pares, hoc solo eas dispares demonstrat, hoc solo diuersa eis et contraria nomina imponit.

84. Quid enim tam coniunctum quam uirgines et uirgines, quinque et quinque lampadibus ornate, obuiam sponso euntes et iste et ille? Et quid tam contrarium quam sapientes, et stulte? uidelicet quod iste oleum in uasis, hoc est, intelligentiam gratie Dei portant in cordibus suis, scientes quod nemo possit esse continens nisi Deus det, et hoc ipsum sapientie deputantes, scire cuius hoc donum sit : ille autem largitori omnium bonorum gratias non agentes, euanuerunt in cogitationibus suis, et obscuratum est insipiens cor earum, dicentes se esse sapientes, stulte facte sunt . De quibus sane nullo modo nunc desperandum est, antequam dormiamus: sed si ita dormierint, cum factus fuerit clamor ille, quo adesse iam nuntiabitur sponsus, et euigilantes, hoc est resurgentes remanserint foris; non quia uirgines non sunt, sed quia nescientes unde habeant quod sunt, stulte uirgines sunt, meritoque foris erunt, quia interne affectum gratie non secum ferunt.

85. Quando tales ergo repereris, non tibi persuadeant inanitatem uasorum suorum, sed tu eis potius plenitudinem. Unde ait Apostolus, Quisquis se putat aliquid scire, nondum scit quemadmodum oportet scire. Et mox ostendens quid dixerit, Quisquis autem, inquit, diligit Deum, hic cognitus est ab illo . Nec sic dicere uoluit, Cognouit eum, sed dicendo, cognitus est ab illo, expressius uoluit commendare, etiam hoc ab illo nobis esse ut eum diligamus. Charitas enim Dei diffunditur in cordibus nostris, non per nos ipsos, sed per Spiritum sanctum qui datus est nobis . Necesse est autem ut parum diligat Deum, qui non ab illo, sed a seipso bonum se arbitratur effectum: unde autem fieri potest ut talis non in seipso, sed in Domino glorietur? Qui enim gloriatur quod sit bonus, in illo debet gloriari, a quo factus est bonus: ac per hoc qui se a semetipso factum bonum arbitratur, consequens est ut in seipso, non in Domino glorietur. Omnis autem intentio gratie Noui Testamenti, qua sursum cor habemus (quia  omne datum optimum, et omne donum perfectum desursum est [Iacobi I, 17], id agit, ne simus ingrati; atque in ipsa gratiarum actione nichil aliud agitur, nisi ut qui gloriatur, in Domino glorietur. Habes librum, etsi prolixum, tamen, quantum existimo, non superfluum. Sed ama etiam ecclesiasticas legere litteras, et non multa inuenies, que requiras ex me; sed legendo et ruminando, si etiam pure Dominum largitorem bonorum omnium depreceris, omnia que cognitione dogna sunt, aut certe plurima, ipso magis inspirante, quam hominum aliquo commonente perdisces. Quanquam eo ipso quo forinsecus bene admonentem iudicio non errante approbamus, quid aliud quam internum lumen, magistrum nos habere testamur?





EPISTOLA CXLI [* 1Kb]  . Ad populum factionis donatiane, quomodo illorum episcopi in Carthaginensi collatione conuicti sint. Itaque nunc demum redeant ad Ecclesie catholice communionem.

SILuANUS Senex, uALENTINUS, AURELIUS  , INNOCENTIUS, MAXIMINUS, OPTATUS, AUGUSTINUS, DONATUS, et ceteri episcopi de concilio Zertensi [1 1Kb] , ad Donatistas.

1. Cum in auribus nostris fama crebresceret, hoc uobis uestros episcopos dicere, Cognitorem  premio fuisse corruptum, ut contra eos sententia proferretur, uos autem ista facile credere, ac propterea multos uestrum adhuc nolle acquiescere ueritati; placuit nobis, cogente Domini caritate, ex concilio nostro hec ad uos scripta dirigere, quibus primitus admoneremini illos uobis uictos atque conuictos hec mendacia iactare: qui etiam in suo Mandato, quod pro illa collatione fecerunt, et suis nominibus atque subscriptionibus firmauerunt, nos illic traditores et persecutores suos esse dicentes, in falsitate atque mendacio manifestissimo detecti atque conuicti sunt; ita ut uolentes gloriari de multitudine cepiscoporum suorum, inter aliquorum absentium nomina etiam mortui nomen insererent; et cum quereretur ubi esset, subita perturbatione cecati, ipsi eum confiterentur in itinere defecisse. Et cum interrogarentur quomodo potuerit  apud Carthaginem subscribere, qui in itinere iam defecerat, uehementius perturbati, alio mendacio se obligauerunt, respondentes eum a Carthagine redeuntem fuisse defunctum: de quo mendacio exire omnino minime potuerunt. Ecce quibus creditis uel de antiqua traditione, uel de Cognitoris corruptione, qui Mandatum suum, ubi nobis obiecerunt crimen traditionis, non potuerunt conscribere sine crimine falsitatis. Proinde que maxime necessaria credidimus, his litteris tanquam breuiario collecta inseruimus, ne forte ad magna Gestorum uolumina uel peruenire non facile possitis, uel ea legere laboriosum putetis.

2. Carthaginem uenimus et nos et episcopi uestri, et quod prius nolebant et indignum esse dicebant, in unum conuenimus. Electi sunt ex nobis et ex ipsis septem hinc, et septem inde, qui pro causa omnium loquerentur. Electi sunt alii septem hinc, et septem inde, cum quibus, ubi opus erat, consilium pertractarent. Electi sunt quatuor hinc, et quatuor inde, qui Gestis conscribendis custodes essent, ne infalsatum aliquid ab aliquo diceretur. Dati sunt etiam a nobis et ab ipsis notarii quatuor hinc, et quatuor inde, ut bini cum exceptoribus iudicis alternarent, ne aliquis nostrum se dixisse aliquid causaretur, quod non fuisset exceptum. Huic tante diligentie etiam illud est additum, ut et nos et ipsi, quemadmodum ipse iudex, uerbis nostris subscriberemus, ne quisquam diceret in illis Gestis aliquid uel postea fuisse corruptum. Cum enim adhuc uiuentibus eis qui subscripserunt, innotuerint eadem Gesta omnibus locis, in quibus oportet ut innotescant; sic etiam ad posteros confirmata ueritas perdurabit. Nolite ergo esse ingrati tante misericordie Dei, que per istam diligentiam uobis ministrata est. Nulla excusatio iam remansit; nimium dura, nimium diabolica sunt hominum corda que adhuc tante manifestationi ueritatis obsistunt.

3. Ecce episcopi partis uestre, quos omnes elegerunt, ut pro omnibus loquerentur, conati sunt, quantum potuerunt, ut omnino ipsa causa non ageretur, propter quam tantus numerus episcoporum utriusque partis de uniuersa Africa, et de tam longinquis locis Carthaginem uenerat. Et cum omnis anima suspensa exspectaret in tanta collectione quid ageretur, illi uehementer instabant ut nichil ageretur. Quare hoc, nisi quia causam suam malam sciebant, et facillime se posse uinci, si ageretur, dubitare non poterant? Ipse ergo animus eorum, quo timebant ne causa ageretur, iam uictos eos esse monstrabat. Si enim extorquerent quod uolebant, ut iam collatio ipsa non fieret, nec disputationibus nostris ueritas appareret: redeuntes a Carthagine, quid uobis erant responsari? quid demonstraturi? Credo, prolaturi erant Gesta, et dicturi uobis: Nos instabamus ut causa non ageretur, illi instabant ut ageretur. uos exspectatis uidere quid egerimus: ecce legite ubi eos uicimus, ut nichil ageremus. Forte et uos responderetis, si cor haberetis: Nihil ergo acturi, utquid istis? uel potius qui nichil egistis, utquid redistis?

4. Denique posteaquam non potuerunt efficere quod  conati sunt, id est ut causa non ageretur; ipsa actio demonstrauit quid timuerint, quando in omnibus uicti sunt. Confessi sunt enim, contra Ecclesiam catholicam, que toto terrarum orbe diffunditur, nichil se habere quod dicerent; quia diuinis sanctarum Scripturarum testimoniis oppressi sunt, quibus Ecclesia designatur incipiens ab Ierusalem creuisse per loca in quibus Apostoli predicauerunt, et nomina eorumdem locorum in suis Epistolis et Actis conscripserunt, et inde diffundi per ceteras gentes. Contra istam Ecclesiam se non habere causam manifesta uoce professi sunt, ubi est euidentissima in nomine Dei nostra uictoria. Cum enim confirmant Ecclesiam, cui nos communicare, ipsos autem non communicare manifestum est, olim se uictos esse testantur; et uobis, si sapiatis, apertissime indicant quid dimittere, et quid tenere debeatis, non ea falsitate qua uobis non cessant adhuc usque mentiri, sed illa ueritate quam uicti coacti sunt confiteri.

5. Quisquis ergo ab hac catholica Ecclesia fuerit separatus, quantumlibet laudabiliter se uiuere existimet, hoc solo scelere quod a Christi unitate disiunctus est, non habebit uitam; sed ira Dei manet super eum. Quisquis autem in hac Ecclesia bene uixerit, nichil ei preiudicant aliena peccata; quia unusquisque in ea proprium onus portabit, sicut Apostolus dicit . Et quicumque in ea corpus Christi manducauerit indigne, iudicium sibi manducat et bibit : nam etiam hoc ipse Apostolus scripsit. Cum autem dicit, iudicium sibi manducat, satis ostendit, quia non alteri iudicium manducat, sed sibi. Hoc nos egimus, et ostendimus, et obtinuimus, quia communio malorum non maculat aliquem participatione Sacramentorum, sed consensione factorum. Nam si in factis malis non eis quisque consentiat; portat malus causum suam et personam suam, nec preiudicat alteri quem in consensione mali operis socium non habet criminis.

6. Hoc etiam ipsi uoce apertissima coacti sunt confiteri; non tunc quando ista dicebamus, sed postea cum aliud ageretur. Nam cum uentum fuisset ad causam etiam Ceciliani, quam nos ab Ecclesie causa distinguebamus, ut si forte malus esset inuentus, ipsum anathematizaremus, non tamen propter ipsum Ecclesiam Christi relinqueremus, cui per malam suam causam preiudicare non posset: cum ergo etiam ad ipsam Ceciliani causam uentum fuisset, et legi sent illi concilium Carthaginense  , ubi recitabant septuaginta plus minus episcoporum sententias contra Cecilianum absentem prolatas; respondimus eis, sic non obesse illud episcoporum concilium absenti Ceciliano, quemadmodum non obfuit plurium episcoporum partis Donati concilium  absenti Primiano, quando eum in Maximiani causa plus minus centum episcopi damnauerant. Tunc illi, nominata causa Maximiani, unde sciunt se etiam quos damnauerant,  in honore integro suscepisse, et baptismum in sacrilego Maximiani schismate datum se confirmasse, et non destruxisse; et in sua Bagaitana sententia  , qua eos damnauerunt, quibusdam qui in ipso schismate fuerunt, dilationem dedisse, et dixisse quod eos non polluerint sacrilegi surculi Maximiani plantaria: ista ergo causa posteaquam eorum aures percussit, expauescentes et perturbati, et obliti unde superius contra nos contendebant, continuo dixerunt, Nec causa cause, nec persona persone preiudicat: et confirmauerunt uerbis suis quod nos antea de Ecclesia dicebamus, quia non solum Catholice transmarine, contra quam se confessi sunt non habere quod dicerent, uerum etiam Catholice Africane, que illi unitatis communione coniungitur, causa et persona Ceciliani, qualiscumque fuisset, preiudicare non posset; si Maximianus qui cum ceteris sociis suis Primianum damnauit, si etiam Felicianus qui simul Primianum damnauit, et postea in causa Primiani a Donati parte damnatus est, non preiudicat parti Donati, cui modo episcopus, sicut antea fuerat, receptus adiungitur; si etiam ipsis sociis suis Maximianus non preiudicat, quibus isti dilationem dederunt, dicentes eos ab illo, cum quo fuerunt, non fuisse pollutos, quia nec causa cause preiudicat, nec persona persone.

7. Quid ergo queritis amplius? Multis quidem uerbis superfluis Gesta onerauerunt; et quia non potuerunt efacere ut causa non ageretur, hoc fecerunt multum loquendo, ut quod actum est difficile legeretur. Sed debent uobis etiam ista eorum pauca uerba sufficere, ne propter nescio que, nescio quonum hominum crimina, oderitis unitatem catholice Ecclesie; quia, sicut ipsi dixerunt, relegerunt, subscripserunt, Nec causa cause preiudicat, nec persona persone. Nam et in ipsa causa Ceciliani, quam licet ad Ecclesie causam non pertinentem, tamen defendendam suscepimus, ut etiam ibi calumnie manifestarentur ipsorum, apertissime uicti sunt, nichilque eorum que in Cecilianum intendebant, probare potuerunt. Insuper etiam de criminibus traditionis nos episcopalia Gesta  protulimus, unde recitauimus aliquos eorum episcoporum qui sententias in absentem dixerant Cecilianum, manifestissimos fuisse traditores. Contra ipsa Gesta illi, quia non habebant quod dicerent, falsa esse dixerunt; sed nullo modo probare potuerunt.

8. Insuper etiam confessi sunt, uel potius pro magna gloria professi sunt, Cecilianum apud Constantinum imperatorem a suis precessoribus accusatum. Et addiderunt mendacium, quod illis accusantibus fuerit ab Imperatore damnatus. Ecce et hinc uicti sunt, unde uobis solent nebulas erroris offundere, concitantes nobis inuidiam, et in odium uestrum nos adducentes, quia Ecclesie causam apud Imperatores agimus. Ecce maiores eorum de quorum nominibus  gloriantur, Ecclesie causam egerunt apud Imperatorem; persecuti sunt accusando Cecilianum apud Imperatorem, damnatum dixerunt. Iam non uos seducant uanissimis et mendacissimis uerbis: redite ad cor uestrum, timete Dominum, cogitate ueritatem, relinquite falsitatem. Quidquid enim iam passi fueritis imperialibus legibus, quod non pro iustitia, sed pro iniquitate patimini, non poteritis dicere ideo nos esse iniustos, quia sic uobiscum agi non debuit, ut Imperator uos ab ista iniquitate compesceret. Episcopi enim uestri confessi sunt maiores suos sic egisse cum Ceciliano, quomodo uobiscum agi non uultis. Et tamen quod Cecilianum apud Imperatorem persecuti fuerint, etiam ipsis confitentibus et profitentibus satis constitit: quod autem Cecilianus fuerit ab Imperatore damnatus, omnino non constitit; imo etiam constitit eum, accusantibus et persequentibus maioribus eorum, et bis numero  prius ab episcopis, et ab ipso postea Imperatore fuisse purgatum. Hoc etiam ipsi confirmauerunt, talia postea, quasi pro causa sua, proferendo, ut magis contra ipsos esse inuenirentur, et pro causa Ceciliani etiam illa que protulerunt, recitarentur. Quoscumque ergo accusare uoluerunt, nullis certis documentis probare potuerunt: quidquid autem nos et pro Ecclesie causa, et pro Ceciliani causa diximus, et uerbis suis et lectionibus a se prolatis etiam ipsi confirmauerunt.

9. Nam protulerunt primo codicem Optati, unde quasi probarent Cecilianum ab Imperatore damnatum: qui codex cum contra illos legeretur, et magis ostenderet Cecilianum fuisse purgatum, ab omnibus risi sunt. Sed quia ipse risus non potuit ab exceptoribus excipi, uerbis suis apud Acta risos se esse testati sunt. Iterum recitauerunt et protulerunt libellum imperatori Constantino a suis maioribus datum, ubi questi sunt quod eos memoratus imperator grauiter persequeretur; ac sic eodem libello manifestarunt se apud Imperatorem a Ceciliano fuisse superatos, falsumque esse quod dixerant, eum ab Imperatore damnatum. Terrio protulerunt litteras eiusdem Constantini ad uicarium uerinum datas, ubi eos grauiter detestatur, et propterea dicit de exsilio relaxandos, et furori suo dimittendos, quia iam Deus ceperat in illos uindicare: ac sic etiam istis Imperatoris litteris confirmauerunt se falsum dixisse, quod Cecilianus ab Imperatore damnatus sit; cum potius Imperator ipsos a Ceciliano uictos esse monstrauerit, quando eos uehementer exsecratus, ideo iussit ut de exsilio dimitterentur, ut Deo iudice, sicut et iam ceperant, punirentur.

10. Postea Felicis Aptungensis ordinatoris Ceciliani causam in medium miserunt, dicentes eumdem Felicem fuisse traditorem, a quo Cecilianus fuerat ordinatus: et eiusdem Constantini imperatoris pro Ceciliano contra seipsos litteras protulerunt, ubi ad proconsulem scripsit, ut ad Comitatum suum mitteretur Ingentius. Iste autem Ingentius confessus fuerat  in cognitione Aeliani proconsulis falsum se [1 1Kb] fecisse aduersus Felicem Ceciliani ordinatorem. Dicebant ergo isti non sine causa uoluisse Imperatorem ut ad se mitteretur Ingentius, nisi quia Ceciliani adhuc causa pendebat: et conabantur immittere suspicionem uanissimam, quod posteaquam Ingentius ad Comitatum directus est, tunc Imperator contra Cecilianum potuerit iudicare, et illud iudicium suum quod nos recitaueramus, ubi inter partes cognouerat, Cecilianumque purgauerat, sententia posteriore rescindere. Sed dicebatur eis ut hoc potius legerent; et nichil omnino proferebant. Ille autem littere Imperatoris  , quibus ad se mitti iussit Ingentium, quas contra seipsos pro Ceciliano recitauerunt, hoc continent, quod Aelianus proconsul in causa Felicis audientiam prebuerit competentem, eumdemque Felicem a crimine traditionis innocentem fuisse constiterit: sed Ingentium ad Comitatum suum propterea iubere transmitti, ut illis qui ibi erant, et diurnis diebus eum interpellare non desinebant, apparere et intimari posset, et frustra eos Ceciliano inuidiam comparare, et aduersus eum uiolenter insurgere uoluisse.

11. Quis eos crederet ista contra se recitasse pro nobis, nisi Dei omnipotentis nutu factum esset, ut non solum uerba eorum Gestis tenerentur, sed etiam manus subscribentium legerentur? Nam et ordinem consulum et dierum, qui Gestis expressus est, si quis nunc diligenter aduertat, inueniet primo Cecilianum episcopali iudicio fuisse purgatum. Deinde non multo post Felicis Aptungensis causa ab Aeliano proconsule examinata est, ubi eum constitit innocentem: in qua causa ad Comitatum mitti iussus est Ingentius. Et longe postea ipse Imperator causam inter partes cognouit atque finiuit: in qua cognitione Cecilianum innocentem, illos autem calumniosissimos iudicauit. In quo ordine consulum et dierum satis ostenditur fallaciter eos et calumniose dixisse, quod Imperator misso ad Comitatum Ingentio, iudicium suum mutauit, et Cecilianum quem prius purgauerat, postea condemnauit. Non solum autem nichil de hac re legere potuerunt, et contra seipsos tanta legerunt; sed etiam per ordinem consulum euidentius conuincuntur, post causam Felicis proconsulari iudicio terminatam, in qua iussum est ut ad Comitatum Ingentius mitteretur, nec paruo interuallo, sed longe postea memorati imperatoris iudicio inter partes habito, Cecilianum fuisse purgatum

12. Non ergo uobis dicant quia premio corrupimus iudicem. Quid enim aliud solent uicti homines dicere? Aut si aliquid dedimus iudici, ut contra illos pro nobis pronuntiaret; ipsis quid dedimus, ut contra se pro nobis tanta non solum dicerent, uerum etiam recitarent? An forte uolunt ut eis apud uos gratias agamus, quia cum dicant iudicem premio a nobis esse corruptum, ipsi tam multa, que pro nobis contra seipsos dixerunt et recitauerunt, gratis nobis omnia  prestiterunt? Aut certe si propterea dicunt quod nos uicerint, quia melius egerunt causam Ceciliani quam nos, hoc plane credite illis. Nos enim duas lectiones pro illo sufficere putaueramus: illi autem quatuor protulerunt.

13. Sed quid pluribus litteras oneramus? Si uultis nobis credere, credite; et teneamus pariter unitatem, quam iubet et diligit Deus. Si autem nobis non uultis credere, Gesta ipsa legite, aut uobis ut legantur admittite, et an uera sint que scripsimus uobis, ipsi probate. Si autem nichil horum facere uultis, et manifestissima ueritate conuictam partis Donati falsitatem adhuc sequi desideratis, mundi sumus a pena uestra, quando uos sero postea penitebit. Si uero id quod uobis prestitit Deus non contempseritis; et post causam tam diligenter actam, et tam diligenter manifestatam, peruersam consuetudinem relinquentes, paci Christi et unitati consenseritis, de uestra correctione gaudebimus: et Sacramenta Christi, que in sacrilegio schismatis ad iudicium habetis, utilia et salubria uobis erunt cum in catholica pace habueritis caput Christum, ubi caritas cooperit multitudinem peccatorum . Hec ad uos scripsimus XuIII cal. iulias [1 1Kb] , piissimo Honorio Augusto IX cos. ut quando possunt ad quosque uestrum iste littere peruenirent.



EPISTOLA CXLII  . Augustinus Saturnino et Eufrati presbyteris, aliisque clericis, gratulans de ipsorum reditu ad Ecclesiam, eosque in eius communione confirmans; et hortans ut ecclesiastica officia, pro suo quisque gradu, fideliter exsequantur.

Dominis dilectissimis, fratribus presbyteris, SATURNINO et EUFRATI, et clericis qui uobiscum sunt, ad unitatem Christi pacemque conuersis, AUGUSTINUS episcopus, in Domino salutem.
[* 1Kb]

1. Letificauit nos uester aduentus: sed non uos absentia nostra contristet. In illa enim Ecclesia sumus, que propitio Deo, licet usquequaque porrecta et toto orbe diffusa sit, unum tamen corpus est magnum unius capitis magni, quod caput eius est ipse Saluator, sicut Apostolus dicit . De huius autem capitis glorificatione, que post eius resurrectionem futura fuerat, tanto ante propheta predixit, Exaltare super celos, Deus; et quia illo super celos exaltato, Ecclesia eius omnem terram copiosa fecunditate fuerat impletura, consequenter idem psalmus adiunxit: Et super omnem terram gloria tua . Proinde, dilectissimi, stabili mente et firmissimo corde, sub tam excelso capite, in tam glorioso corpore persistamus, in quo  inuicem membra sumus. Unde etsi remotissimis terris mea longinqua esset absentia, in illo simul essemus, a cuius corporis unitate recedere non debemus. Si enim nos una domus haberet, utique simul esse diceremur: quanto magis simul sumus, cum in uno corpore simul sumus! Quanquam etiam in una domo nos esse ueritas ipsa testatur, quoniam sancta Scriptura, que corpus Christi esse dicit Ecclesiam, ipsa itidem dicit Ecclesiam eamdem esse domum Dei.

2. Sed hec domus non orbis terre uno angulo edificatur, sed per omnem terram. Unde ille psalmus, in cuius titulo legitur, Quando domus edificabatur post captiuitatem, sic incipit: Cantate Domino canticum nouum, cantate Domino, omnis terra . In uetustate quippe ueteris hominis, orbem terre diabolus captiuauerat; post hanc captiuitatem cum edificatur domus, renouatio fidelium significatur in homine nouo. Unde dicit Apostolus, Exuite uos ueterem hominem, et induite eum qui secundum Deum creatus est : et quia hoc per omnem terram fit in unitate catholica; sicut in alio psalmo dictum est, Et super omnem terram gloria tua; sic in isto cum dictum esset, Cantate Domino canticum nouum, ut demonstraretur quando domus edificatur in isto cantico nouo, continuo subiunctum est, Cantate Domino, omnis terra. Operarios autem, per quos ista tam magna domus edificatur, idem psalmus exhortatur, cum consequenter dicit, Bene nuntiate de die ex die salutare eius; annuntiate in gentibus gloriam eius, in omnibus populis mirabilia eius: et paulo post dicit, Afferte Domino, patrie gentium, afferte Domino gloriam et honorem. Que sit hec domus, id est Ecclesia catholica, alio loco dixi [1 1Kb] .

3. His atque huiusmodi testimoniis tante huius domus, que in tota Scriptura tam multa reperiuntur, ita cesserunt inimici eius, ut faterentur contra Ecclesiam transmarinam, quam tamen catholicam esse confessi sunt, se causam non habere. Huic nos communicamus ut coniungi mereamur membris Christi, et compaginem corporis eius fidelissime caritatis amplectamur affectu. Quoniam in Ecclesie huius unitate quicumque male uixerit, sibi iudicium manducat et bibit, sicut Apostolus dicit . Quicumque autem bene uiuit, non ei preiudicat aliena causa, et aliena persona. Sic etiam illi cum de causa Maximiani urgerentur, ore suo coacti sunt confiteri, quia nec causa cause, nec persona persone preiudicat. Solliciti tamen inuicem sumus pro nobis, tanquam unius corporis membra; ut quicumque adiuuante homino, ad horreum futurum pertinemus, interim in area simul paleam toleremus, ne propter illam futuro igni destinatam, nos aream dominicam deseramus.

4. Agite fideliter, et hilariter Ecclesiastica officia que ad uos pertinent, pro gradibus uestris, et ministerium  uestrum sinceriter adimplete propter illum Deum, sub quo conserui sumus, et cui rationem de nostris actibus reddituros nos esse cogitamus. Unde abundare debent in uobis misericordie uiscera, quia iudicium sine misericordia erit illi qui non fecerit misericordiam . Ac per hoc, et pro illis orate nobiscum qui adhuc contristantur, ut sanetur carnalis animi infirmitas, ex diuturna consuetudine collecta atque contracta. Nam quis non intelligat quam bonum sit et iucundum fratres habitare in unum , si sanas fauces ista iucunditas tangat, unde respuat amaritudinem diuisionis meus que diligit dulcedinem caritatis? Potens est autem et misericors Deus, quem pro illis oramus, ut quibuslibet occasionibus etiam ipsos attrahat ad salutem. Dominus uos in pace conseruet.



EPISTOLA CXLIII [* 1Kb]  . Paucis respondet ad questionem ex diuinis Libris propositam a Marcellino. Tum explicat locum taxatum ex libris suis de Libero Arbitrio; declarans in primis quantum suis scriptis tribui uelit: eademque occasione uarias de animarum origine questiones perstringens. Postremo reiicit cuiusdam  dubitationem, qui ideo non credebat Mariam uirginem peperisse, quod id nunquam alias factum sit.

Domino eximio, et merito insigni, multumque carissimo filio MARCELLINO, AUGUSTINUS, in Domino salutem.

1. Epistolam tuam, quam per sanctum fratrem et cepiscopum meum Bonifacium accepi, quesiui, cum rescriberem, nec inueni. Recolui tamen te in ea quesisse quomodo inuenerint magi Pharaonis, conuersa in sanguinem tota aqua Aegypti, unde simile aliquid facerent. Que duobus modis solui questio solet: siue quod marina aqua potuerit offerri; siue, quod est credibilius, quia in ea regione, in qua erant filii Isrel, iste plage non fiebant. Hoc enim quibusdam Scripture illius locis apertissime expressum admonet, etiam ubi non dictum est, quid intelligi debeat.

2. Ille autem littere tue, quas presbyter Urbanus attulit, habent questionem mihi propositam ex libris non diuinis, sed meis, quos scripsi de Libero Arbitrio. In talibus autem questionibus non multum laboro: quia etsi defendi sententia mea liquida ratione non potest, mea est; non eius auctoris cuius sensum improbare fas non est, etiam cum, eo non intellecto, hoc inde sentitur quod improbandum est. Ego proinde fateor me ex eorum numero esse conari, qui proficiendo scribunt, et scribendo proficiunt. Unde si aliquid uel incautius, uel indoctius a me positum est, quod non solum ab aliis qui uidere id possunt, merito reprehendatur, uerum etiam a meipso, quia et ego saltem postea uidere debeo, si proficio; nec mirandum est, nec dolendum: sed potius ignoscendum  atque gratulandum; non quia erratum est, sed quia improbatum. Nam nimis peruerse seipsum amat qui et alios uult errare, ut error suus lateat. Quanto enim melius et utilius, ut ubi ipse errauit, alii non errent, quorum admonitu errore careat! quod si noluerit, saltem comites erroris non habeat. Si enim mihi Deus quod uolo prestiterit, ut omnium librorum meorum quecumque mihi rectissime displicent, opere aliquo ad hoc ipsum instituto, colligam atque demonstrem; tunc uidebunt homines quam non sim acceptor persone mee.

3. uos autem qui me multum diligitis, si talem asseritis aduersus eos quorum malitia, uel imperitia, uel intelligentia reprehendor, ut me nusquam scriptorum meorum errasse dicatis; frustra laboratis, non bonam causam suscepistis, facile in ea me ipso iudice superamini. Quoniam non mihi placet, cum a karissimis meis talis esse existimor, qualis non sum. Profecto enim non me, sed pro me alium sub meo nomine diligunt, si non quod sum, sed quod non sum diligunt. Nam in quantum me nouerunt, uel de me uerum credunt, ego ab eis diligor: in quantum autem mihi tribuunt quod in me non cognoscunt, alium talem qualem me putant, pro me diligunt [1 1Kb] . Romani maximus auctor Tullius eloquii, Nullum unquam uerbum, inquit de quodam, quod reuocare uellet, emisit. Que quidem laus, quamuis preclarissima uideatur, tamen credibilior est de nimium fatuo, quam de sapiente perfecto. Nam et illi quos uulgo moriones uocant, quanto magis a sensu communi dissonant, magisque absurdi et insulsi sunt, tanto magis nullum uerbum emittunt quod reuocare uelint; quia dicti mali, uel stulti, uel incommodi penitere, utique cordatorum est. Sed si in bonam partem accipiatur, ut quempiam talem fuisse credamus, qui cum sapienter omnia loqueretur, nullum unquam uerbum quod reuocare uellet, emisit; hoc potius de hominibus Dei, qui Spiritu sancto acri locuti sunt, quam de illo quem sic Cicero laudat, saluberrima pietate credendum est. Ab hac ego excellentia tam longe absum, ut si nullum uerbum quod reuocare uellem protulero, fatuo sim quam sapienti similior. Illius quippe scripta summa sunt auctoritate dignissima, qui nullum uerbum, non quod reuocare uellet, sed quod reuocare deberet, emisit. Hoc quisquis nondum est assecutus, secundas habeat partes modestie, quia primas non potuit habere sapientie: quia non ualuit omnia non penitenda diligenter dixisse, peniteat que cognouerit dicenda non fuisse.

4. Cum ergo, non sicut quidam karissimi mei putant, nulla uel pauca, sed potius plura fortasse quam etiam maledici opinantur uerba dixerim, que mallem reuocare, si possem; non mihi Tulliana illa blanditur sententia, qua dictum est, Nullum unquam uerbum quod reuocare uellet, emisit: sed angit me plane Horatiana sententia, Nescit uox missa reuerti. Hinc est quod periculosissimarum questionum libros, de Genesi  scilicet, et de Trinitate, diutius teneo quam uultis et fertis; ut si non potuerint nisi habere aliqua que merito reprehendantur, saltem pauciora sint quam esse possent, si precipiti festinatione inconsultius ederentur. uos enim, ut uestre indicant littere , ideo ut edantur urgetis, quo possint a me, dum in hac carne uiuo, defendi, cum uel ab inimicis mordentibus, uel etiam ab amicis parum intelligentibus, fortasse in quibusdam ceperint accusari. Quod utique propterea dicitis, quia non putatis esse in eis aliquid, quod uera possit ratione culpari: alioquin non me ad eorum editionem, sed ad diligentiorem emendationem potius hortaremini. Ego autem iudices ueros, et ueritate seueros magis intueor, inter quos et meipsum primitus constituere uolo; ut ad illos ea tantum reprehendenda perueniant, que a me, quamuis sedulo perscrutante, minime uideri potuerunt.

5. Que cum ita sint, hoc tamen quod in tertio libro de Libero Arbitrio, cum de substantia rationali agerem, sic a me positum est ut dicerem, In corporibus autem inferioribus anima post peccatum ordinata regit corpus suum, non omni modo pro arbitrio, sed sicut leges uniuersitatis sinunt: diligenter aduertant qui putant me aliquid de anima humana uelut certum statuisse atque fixisse, quod uel ex parentibus per propaginem ueniat, uel in actibus uite superioris atque celestis peccauerit, ut corruptibili carne mereretur includi; et uideant sic a me uerba fuisse perpensa, ut retento eo quod certum habeo; post peccatum primi hominis natos esse atque nasci ceteros homines in carne peccati, cui sanande uenit in Domino similitudo carnis peccati, ita omnia sonarent, ut nulli preiudicarent opinioni quatuor illarum, quas postea digessi atque distinxi, non confirmans aliquam, sed interim quod agebam sequestrata illarum discussione determinans, ut quecumque illarum uera esset, Deus sine dubio laudaretur.

6. Siue enim ex illa una omnes anime propagentur, siue singillatim in singulis fiant, siue extra create mittantur, siue in corpora sponte mergantur; procul dubio creatura ista rationalis, id est humane anime natura, in corporibus inferioribus, hoc est terrenis, post peccatum ordinata regit corpus suum, non omni modo pro arbitrio, interim quod constat peccatum primi hominis [1 1Kb] . Non enim dictum est, Post peccatum suum, aut, Posteaquam peccauit; sed dictum est, Post peccatum: ut quodlibet postea, si fieri posset, discussa ratio declararet, siue peccatum eius, siue peccatum parentis carnis eius, recte dictum intelligeretur quod dictum est, Post peccatum in inferioribus corporibus ordinata regit corpus suum, non omni modo pro arbitrio, quia et caro concupiscit aduersus spiritum , et ingemiscimus grauati , et corpus quod corrumpitur, aggrauat animam : et quis omnia enarret carnalis infirmitatis incommoda? que utique non erunt, cum corruptibile hoc induerit incorruptionem , ut absorbeatur mortale a uita. Tunc itaque spirituale corpus reget omni modo pro arbitrio; nunc uero non omni modo, sed sicut leges uniuersitatis sinunt, per quas constitutum est ut corpora orta occidant, et aucta senescant. Nam illius primi hominis anima, ante peccatum etiamsi nondum spirituale corpus, sed animale, tamen pro arbitrio regebat. Post peccatum autem, id est posteaquam peccatum in illa carne commissum esset, ex qua deinceps propagaretur caro peccati, anima rationalis sic est in inferioribus corporibus ordinata, ut non omni modo pro arbitrio regat corpus suum. Quod si nondum acquiescunt in paruulis, qui nulla adhuc peccata propria commiserunt, iam tamen esse carnem peccati, quia et huic sanande, cum baptizantur, necessaria est medicina, similitudo illa carnis peccati; nec sic istis uerbis nostris habent quod succenseant. Constat quippe, nisi fallor, eamdem carnem, etiamsi non uitio, sed natura infirma est, tamen post peccatum cepisse nasci: quia neque ita creatus est Adam, neque aliquem genuit ante peccatum.

7. Querant ergo alia que recte reprehendant, non solum in aliis festinantius editis, uerum etiam in his ipsis libris meis de Libero Arbitrio. Neque enim eos inuenturos nego unde mihi beneficium conferant; quoniam si illi, quod iam in multorum manus exierunt, corrigi non possunt, ego certe quoniam uiuo adhuc, possum. Hec autem uerba tam caute a me posita, ut nulli de anime exortu quatuor illarum opinioni rationiue prescriberem, hi tantum reprehendant, qui reprehendendam putant eamdem ipsam de re tam obscura cunctationem meam: contra quos me non defendo, quod recte faciam in hac questione cunctari, cum omnino non dubitem et immortalem esse animam, non ita ut Deus, qui solus habet immortalitatem , sed modo quodam sui generis; et eam esse creaturam, non substantiam Creatoris, et si quid aliud de natura eius certissimum teneo. Sed quia hoc me facere compellit de anime exortu caliginosissime questionis obscuritas, manum potius porrigant confitenti, et quidquid illud est nosse cupienti; et doceant, si possunt, uel ostendant, si quid de hac re uel certa ratione didicerunt, uel apertissimo diuino eloquio crediderunt. Si enim ratio contra diuinarum Scripturarum auctoritatem redditur, quamlibet acuta sit, fallit ueri similitudine; nam uera esse non potest. Rursus si manifestissime certeque rationi uelut Scripturarum sanctarum obiicitur auctoritas; non intelligit qui hoc facit, et non Scripturarum illarum sensum, ad quem penetrare non potuit, sed suum potius obiicit ueritati, nec quod in eis, sed quod in seipso uelut pro eis inuenit, opponit.

8. Exempli gratia: diligenter attende quod dicam. Scriptum est prope finem libri qui uocatur Ecclesiastes, cum de solutione hominis, que fit per mortem  istam qua dirimitur anima a corpore, Scriptura loqueretur: Et conuertatur puluis in terram, sicut fuit; et spiritus reuertatur ad Deum qui dedit eum . Sententia huius auctoritatis procul dubio certa est, nec quemquam decipit falsitate: sed si quispiam uoluerit eam sic interpretari, ut inde animarum propaginem, quod ex illa una quam Deus primo homini dedit, omnes cetere ueniant, conetur adstruere; uidetur illi suffragari quod ibi de carne dictum est pulueris nomine , ut eo modo affirmet animam reuerti ad Deum, quod sit de traduce illius anime quam primo homini dedit Deus, quemadmodum conuertitur caro in terram, cum sit etiam ipsa de traduce illius carnis que in primo homine de terra facta est: ac sic contendat ex hoc quod de carne notissimum est, debere nos credere illud quod de anima occultum est. De traduce quippe carnis non ambigitur, sed de anime ambigitur. Utrumque autem ita positum est in hoc testimonio, uelut singula singulis parili ratione reddantur: caro scilicet conuertatur in terram, sicut fuit; inde enim sumpta est, quando factus est primus homo: et spiritus reuertatur ad Deum, qui dedit eum quando insufflauit in faciem hominis quem finxerat, flatum uite, et factus est homo in animam uiuam , ut deinceps ex utraque re utriusque rei propago decurreret.

9. uerumtamen si illud est uerum, quod animas non ex illa una propagatas, sed alibi creatas singulis singulas Deus dat, etiam huic sententie congruit quod dictum est, Spiritus reuertatur ad Deum qui dedit eum. Sole ergo relique due opiniones uidentur excludi; quia si fierent in singulis hominibus anime proprie, cum creantur, non putatur dici debuisse, Spiritus reuertatur ad Deum qui dedit eum, sed ad Deum qui fecit eum: Dedit enim ueluti sic sonat, quasi iam extra fuerit quod dari posset. Deinde quod dictum est, reuertatur ad Deum, urgent uerbo et premunt, dicentes: Quomodo reuertetur, ubi nunquam antea fuerit? Potius enim dici debuisse asserunt, Et  ad Deum uel pergat, uel uadat ad Deum, quam, Reuertatur ad Deum, si nunquam illic antea spiritus iste fuisse credendus est. Item quomodo anime sponte labantur in corpus, cum scriptum sit, dedit eum, non tam in promptu est explicare. Ac per hoc, ut dixi, due iste opiniones sub uerbis huius testimonii laborant: una, qua putantur singule queque anime in singulis suis corporibus fieri; alia, qua putantur in corpora sponte demergi. Duabus autem illis, siue de traduce illius unius ueniant, siue antea iam create et apud Deum constitute, singulis corporibus dentur, sine labore uerba ista coaptantur.

10. Et tamen si assertores eius sententie qua creduntur anime in suis singulis corporibus fieri, affirment ita esse dictum de spiritu, qui pro anima positus est, Deus dedit eum, quemadmodum recte dicitur dedisse nobis oculos, uel aures, uel manus, uel quodlibet aliud; que membra utique non extra iam  fecerat, et alicubi reposita habebat, que cum opus esset, daret, hoc est, adderet et adiungeret; sed illic ea fecit in corpore, cui dedisse illa dicitur: quid ei respondeatur non uideo; nisi forte alia uel testimonia proferantur, uel certa ratio unde ista opinio refellatur. Itemque illi qui putant animas in corpora sponte defluere, sic accipiunt dictum, Deus dedit eum, quomodo dictum est, Tradidit illos Deus in concupiscentiam cordis eorum . Proinde unum uerbum relinquitur, quod dictum est, reuertatur ad Deum, quo pacto accipi possit reuerti, ubi ante non fuit, si anime in suis queque corporibus fiunt; quo solo uerbo una illarum quatuor angustatur opinio. Sed neque propter hoc unum uerbum temere existimo illam sententiam esse refutandam, ne forte possit ostendi aliquo genere locutionis, quo sancta Scriptura uti solet, hoc quoque recte dici potuisse, ut reuerti intelligatur ad Deum spiritus creatus, tanquam ad auctorem a quo creatus est, non tanquam ad eum apud quem primitus fuit.

11. Hec ideo scripsi, ut quisquis illarum quatuor de anima sententiarum aliquam uoluerit adstruere atque defendere, talia proferat, uel de Scripturis in auctoritatem ecclesiasticam receptis, que non possint aliter accipi; sicuti est, quod Deus hominem fecit: uel rationem tam certam, ut contradictio aut nulla existat, aut insanie similis merito iudicetur; uelut si quisquam dicat, nec ueritatem cognoscere, nec falli quemquam posse nisi uiuentem. Neque enim ut uideamus quam hoc sit uerum, Scripturarum auctoritas necessaria est, ac non sensus ipse communis ita uerum esse perspicua ratione proclamat, ut quisquis contradixerit, dementissimus habeatur. Hoc si in ista obscurissima questione que de anima est, prestare aliquis potest, adiuuet imperitiam meam: quod si non potest, non culpet cunctationem meam.

12. De uirginitate autem sancte Marie, si hoc quod scripsi non persuadet fieri potuisse, neganda sunt omnia que mirabiliter in corporibus acciderunt. Quod si propterea non creditur, quia semel factum est, quere ab amico quem hoc adhuc mouet, utrum nichil inueniatur in litteris secularibus quod et semel factum sit, et tamen creditum non fabulosa uanitate, sed, sicut existimant, historica fide; quere, obsecro te. Si enim tale aliquid in illis litteris inueniri negauerit, admonendus est; si autem fassus fuerit, soluta questio est.



EPISTOLA CXLIu [* 1Kb]  . Augustinus Cirtensibus a factione Donatistarum conuersis ad Ecclesie catholice societatem gratulatur; admonens ut hoc diuino tribuant muneri.

Dominis honorabilibus et merito suscipiendis, karissimis ac desideratissimis fratribus in omni honorum gradu, CIRTENSIBUS [1 1Kb] , AUGUSTINUS episcopus.

1. Si id quod in uestra ciuitate nos grauiter contristabat, absumptum est, si duritia cordis humani,  resistens manifestissime et quodammodo publice ueritati, eiusdem ueritatis ui euicta est, si sapit dulcedo pacis, unitatisque caritas non iam reuerberat oculos saucios, sed sanos illustrat ac uegetat; non sunt hec opera nostra, sed Dei: non hec humanis operibus omnino tribuerem, nec si cum apud uos essemus, tanta conuersio multitudinis nobis loquentibus et hortantibus proueniret. Hoc agit ille et efficit, qui per ministros suos rerum signis extrinsecus admonet, rebus autem ipsis per seipsum intrinsecus docet. Nec ideo pigrius moueri nos oportet ad uisendos uos, quoniam quidquid in uobis laudabile est factum, non a nobis, sed ab illo factum est qui facit mirabilia solus . Multo enim alacrius debemus accurrere ad spectanda opera diuina quam nostra; quia et nos, si quid boni sumus opus, illius, non hominum sumus: unde Apostolus dixit, Neque qui plantat est aliquid, neque qui rigat; sed qui incrementum dat Deus .

2. Xenocrates Polemonem, ut scribitis, et nos ex illis [1 1Kb] litteris recordamur, de fruge temperantie disputando, non solum ebriosum, uerum etiam tunc ebrium, ad mores alios repente conuertit. Quanquam ergo ille, sicut prudenter et ueraciter intellexistis, non Deo fuerit acquisitus, sed tantum a dominatu luxurie liberatus, tamen ne idipsum quidem, quod melius in eo factum est, humano operi tribuerim, sed diuino. Ipsius namque corporis, quod est infimum nostrum, si qua bona sunt, sicut forma et uires et salus, et si quid eiusmodi est, non sunt nisi ex Deo creatore ac perfectore nature; quanto magis animi bona donare nullus alius potest! Quid enim superbius, uel ingratius cogitare potest humana uecordia, si putauerit cum carne pulchrum faciat Deus hominem, animo castum ab homine fieri? Hoc in libro christiane Sapientie sic scriptum est: Cum scirem, inquit, quia nemo esse potest continens, nisi Deus det; et hoc ipsum erat sapientie scire cuius esset hoc donum . Polemo ergo, si ex luxurioso continens factus ita sciret cuius esset hoc donum, ut eum abiectis superstitionibus Gentium pie coleret; non solum continens, sed etiam ueraciter sapiens et salubriter religiosus existeret: quod ei non tantum ad presentis uite honestatem, uerum et ad future immortalitatem ualeret. Quanto minus igitur mihi arrogare debeo conuersionem istam uestram, uel populi uestri, quam modo nobis nuntiastis, que me nec loquente, nec saltem presente, procul dubio diuinitus facta est, in quibus ueraciter facta est! Hoc itaque precipue cognoscite, hoc pie humiliterque cogitate. Deo, fratres, Deo gratias agite; Deum timete, ne deficiatis; amate, ut proficiatis.

3. Si autem adhuc quosdam amor hominis occulte segregat, et timor hominis fallaciter congregat; obseruent qui tales sunt, quoniam Deum cui nuda est humana conscientia, nec testem fallunt, nec iudicem fugiunt. Si quid autem illos de questione ipsius unitatis, pro sue salutis sollicitudine permouet, hoc sibi quantum existimo iustissimum extorqueant, ut de catholica  Ecclesia, id est toto orbe diffusa, potius id credant quod diuine Scripture dicunt, non quod lingue humane maledicunt. De ipsa uero dissensione que inter homines orta est , hoc tantum interim breuissimum, et, nisi fallor, inuictissimum cogitent; aut actam esse istam causam in ecclesiastico transmarino iudicio, aut non esse actam. Si acta ibi non est, innocens est Christi societas per omnes transmarinas gentes, cuius societatis nos communione gaudemus, et ideo ab eis innocentibus utique sacrilega diremptione separantur: si uero acta est ibi ista causa, quis non intelligat, quis non sentiat, quis non uideat, eos in ea uictos, quorum inde communio separata est? Eligant ergo utrum malint credere, quod pronuntiauerunt ecclesiastici cognitores, an quod murmurant uicti litigatores. Aduersus istam complexionem dictu breuissimam, intellectu facillimam, attendite pro uestra prudentia diligenter, quam nichil sobrium responderi possit; et tamen malus Polemo magis ebrietate inueterati erroris euertitur [1 1Kb] . Date ueniam prolixiori fortassis epistole quam iucundiori; uerumtamen, ut arbitror, utiliori quam blandiori, domini honorabiles et merito suscipiendi, karissimi ac desiderantissimi fratres. De aduentu autem nostro ad uos, utrorumque desiderium Deus impleat. Quanto enim caritatis ardore accendamur ad uisendos uos, uerbis explicare non possumus; sed uos benigne credere minime dubitamus.



EPISTOLA CXLu [* 1Kb]  . Anastasio rescribens Augustinus, docet non per legem sed per gratiam, neque timore sed caritate impleri iustitiam.

Domino fratri sancto et desiderabili ANASTASIO, AUGUSTINUS, in Domino salutem.

1. Salutandi Sinceritatem tuam fidissima occurrit occasio honorabilium seruorum Dei, fratrum nostrorum Lupicini et Concordialis, per quos etiamsi non scriberem, posset Charitas tua omnia que apud nos aguntur, addiscere. Scio enim quantum nos in Christo diligas, quia et tu scis quantum in illo uicissim diligaris a nobis: et ideo non dubitaui te contristari potuisse, si eos uidisses sine litteris meis, quos a nobis profectos, et tanta nobis familiaritate coniunctos ignorare non posses; simul etiam quia rescriptorum debitor fui. Nam ex quo sumpsi epistolam tuam, nisi nunc primum rescripsisse me nescio: tantis enim curis obstricti et distenti sumus, ut etiam hoc nesciam.

2. uobis autem quemadmodum sit et utrum uobis aliquam requiem, quantum in hac terra potest, Dominus prestiterit, ualde nosse cupimus: quoniam si glorificatur  unum membrum, congaudent omnia membra ; atque ita plerumque contingit, ut dum aliquos fratres nostros in quantulacumque requie constitutos, in mediis nostris anxietatibus cogitamus, non parua ex parte recreemur, tanquam et nos in ipsis quietius tranquilliusque uiuamus. Quamuis etiam cum molestie in huius uite fragilitate crebrescunt, eternam requiem nos desiderare compellunt. Mundus quippe iste periculosior est blandus quam molestus, et magis cauendus cum se illicit diligi, quam cum admonet cogitque contemni. Nam cum omnia que in illo sunt, concupiscentia sint carnis, et concupiscentia oculorum, et ambitio seculi ; sepe etiam iis qui talibus spiritualia, inuisibilia, eterna preponunt, inserit se terrene suauitatis affectus, et delectationibus suis nostra comitatur officia. Quanto enim sunt caritati futura meliora, tanto sunt infirmitati uiolentiora presentia. Et utinam ii qui ea uidere et gemere nouerunt, uincere et euadere mereantur! quod sine Dei gratia nullo modo uoluntas implet humana; que nec libera dicenda est, quamdiu est uincentibus et uincientibus cupiditatibus subdita. A quo enim quis deuictus est, huic et seruus addictus est : et, Si uos Filius liberauerit, ait ipse Dei Filius, tunc uere liberi eritis .

3. Lex itaque docendo et iubendo quod sine gratia impleri non potest, homini demonstrat suam infirmitatem, ut querat demonstrata infirmitas Saluatorem, a quo sanata uoluntas possit quod infirma non posset. Lex igitur adducit ad fidem, fides impetrat Spiritum largiorem, diffundit Spiritus caritatem, implet caritas legem. Ideo lex pedagogus uocatur , sub cuius minacissima seueritate qui inuocauerit nomen Domini saluus erit . Quomodo autem inuocabunt in quem non crediderunt ? Proinde ne littera sine spiritu occidat, Spiritus uiuificans  credentibus et inuocantibus datur; caritas uero Dei diffunditur in cordibus nostris per Spiritum sanctum qui datus est nobis , ut fiat quod idem apostolus dicit, Plenitudo legis caritas . Ita bona est lex illi qui ea legitime utitur : utitur autem legitime qui intelligens quare sit data, per eius comminationem confugit ad gratiam liberantem. Huic gratie qua iustificatur impius, quisquis ingratus uelut ad legem implendam de suis uiribus fidit, ignorans Dei iustitiam, et suam uolens constituere, iustitie Dei non est subditus : ac per hoc fit ei lex non absolutionis adiutorium, sed uinculum criminis. Non quia lex malum est, sed quia peccatum, sicut scriptum est, per bonum talibus operatur mortem . Per mandatum enim grauius delinquit, qui per mandatum scit quam malum sit quod admittit.

4. Inaniter autem putat uictorem se esse peccati, qui pene timore non peccat; quia etsi non impletur foris negotium male cupiditatis, ipsa tamen mala cupiditas intus est hostis. Et quis coram Deo innocens inuenitur, qui uult fieri quod uetatur, si subtrahas quod timetur? Ac per hoc in ipsa uoluntate reus est,  qui uult facere quod non licet fieri, sed ideo non facit, quia impune non potest fieri. Nam quantum in ipso est, mallet non esse iustitiam peccata prohibentem atque punientem. Et utique si mallet non esse iustitiam, quis dubitauerit quod eam, si posset, auferret? Ac per hoc quomodo iustus est, iustitie talis inimicus, ut eam, si potestas detur, precipientem auferat, ne comminantem uel iudicantem ferat? Inimicus ergo iustitie est, qui pene timore non peccat: amicus autem erit, si eius amore non peccet; tunc enim uere timebit peccare. Nam qui gehennas metuit, non peccare metuit, sed ardere. Ille autem peccare metuit, qui peccatum ipsum, sicut gehennas odit. Ipse est timor Domini castus, permanens in seculum seculi . Nam ille timor pene, tormentum habet, et non est in caritate, eumque perfecta caritas foras mittit .

5. Tantum porro quisque peccatum odit, quantum iustitiam diligit; quod non poterit lege terrente per litteram, sed Spiritu sanante per gratiam. Tunc fit quod Apostolus admonet: Humanum dico, propter infirmitatem carnis uestre: sicut enim exhibuistis membra uestra deseruire immunditie et iniquitati ad iniquitatem; sic nunc exhibete membra uestra deseruire iustitie in sanctificationem . Quid enim est. Sicut illud, ita et hoc: nisi, Quemadmodum ad peccandum nullus uos cogebat timor, sed ipsius libido uoluptasque peccati; sic ad iuste uiuendum non uos supplicii metus urgeat, sed ducat delectatio caritasque iustitie? Et hec quidem, quantum mihi uidetur, nondum est perfecta, sed quodammodo adulta iustitia. Neque enim frustra premitteret, Humanum dico, propter infirmitatem carnis uestre, nisi quia plus aliquid dicendum fuit, si iam illi ferre potuissent. Plus quippe seruitutis debetur iustitie, quam peccato solent homines exhibere. Nam pena corporis etsi non a uoluntate, tamen reuocat ab opere peccati. Nec facile quisquam est qui palam committat, quo illicitam et immundam percipiat uoluptatem, si cruciatus uindicte certum est continuo secuturos. Iustitia uero sic amanda est, ut ab eius operibus etiam pene corporis nos cohibere non debeant, atque inter manus etiam crudelium inimicorum luceant opera nostra coram hominibus, ut quibus placere possunt, glorificent Patrem nostrum qui in celis est .

6. Hinc est quod ille fortissimus iustitie dilector exclamat: Quis nos separabit a caritate Christi? tribulatio? an angustia? an persecutio? an fames? an nuditas? an periculum? an gladius? sicut scriptum est, Quoniam propter te mortificamur tota die; deputati sumus ut oues occisionis . Sed in his omnibus superuincimus per [1 1Kb] eum qui dilexit nos. Certus sum enim quia neque mors, neque uita, neque angelus, neque principatus, neque presentia, neque futura, neque uirtus, neque altitudo, neque profundum, neque creatura alia poterit nos separare a caritate Dei que est in Christo Iesu Domino nostro . uide quemadmodum non utcumque ait, Quis nos separabit a Christo; sed  ostendens unde cohereamus Christo, Quis nos, inquit, separabit a caritate Christi? Charitate igitur Christo, non pene timore coheremus. Deinde, commemoratis eis que uidentur habere uiolentiam, nec tamen habent ualentiam separandi, ita conclusit, ut eamdem diceret caritatem Dei quam dixerat Christi. Et quid est, a caritate Christi, nisi a caritate iustitie? de illo quippe dictum est: Qui factus est nobis sapientia a Deo, et iustitia, et sanctificatio, et redemptio; ut, quemadmodum scriptum est, Qui gloriatur, in Domino glorietur . Sicut ergo ille est iniquissimus, quem nec pene corporales deterrent ab immundis operibus sordide uoluptatis; ita ille iustissimus, qui nec penarum corporalium terrore reuocatur a sanctis operibus luminosissime caritatis.

7. Que caritas Dei, quod perpetua cogitatione tenendum est, diffunditur in cordibus nostris per Spiritum sanctum qui datus est nobis , ut qui gloriatur, in Domino glorietur. Cum ergo nos huius caritatis qua lex uerissime impletur, pauperes egentesque sentimus, non de inopia nostra diuitias eius exigere, sed orando petere, querere, pulsare debemus; ut ille, apud quem est fons uite, det nobis inebriari ab ubertate domus sue, et uoluptatis sue potari torrente : quo inundati atque uegetati, non solum tristitia non absorbeamur, uerum etiam gloriemur in tribulationibus, scientes quia tribulatio patientiam operatur, patientia probationem, probatio spem, spes uero non confundit ; non quia per nos ipsos hoc possumus, sed quoniam caritas Dei diffusa est in cordibus nostris per Spiritum sanctum qui datus est nobis.

8. Delectauit me ista saltem per litteras loqui tecum, que cum presente non potui: et hoc non propter te, qui non alta sapiens consentis humilibus ; sed propter quosdam qui nimium arrogant humane uoluntati, quam lege data putant ad eam implendam sibi posse sufficere, nulla super doctrinam legis gratia sancte inspirationis adiutam: per quorum disputationem infirmitati hominum misere atque indige suadetur, ut nec orare debeamus ne intremus in tentationem. Non quia hoc audent aperte dicere; sed eorum sententiam, uelint, nolint, hoc utique sequitur. Nam utquid nobis dicitur, uigilate et orate ne intretis in tentationem ? utquid etiam secundum hanc exhortationem, cum doceret orare, precepit ut dicamus, Ne nos inferas in tentationem ; si hoc non impletur ex adiutorio gratie diuine, sed id totum est in arbitrio uoluntatis humane? Quid plura? Saluta fratres qui tecum sunt, et orate pro nobis, ut salui simus secundum illam salutem de qua dicitur: Non est opus sanis medicus, sed male habentibus; non ueni uocare iustos, sed peccatores . Orate ergo pro nobis, ut iusti simus; quod quidem homo non potest nisi norit et uelit, et erit continuo qui plene uoluerit: sed hoc ipsum in eo non erit, nisi gratia Spiritus sanetur, et adiuuetur ut possit.



EPISTOLA CXLuI [* 1Kb]  . Pelagium resalutat, et pro litteris ipsius officiosis gratiam habet.


Domino dilectissimo, et desideratissimo fratri PELAGIO, AUGUSTINUS, in Domino salutem.

Gratias ago plurimum quod me litteris  tuis exhilarare dignatus es, et certum facere de salute uestra. Retribuat tibi Dominus bona, quibus semper sis bonus, et cum illo eterno uiuas in eternum, domine dilectissime, et desideratissime frater. Ego autem etsi in me non agnosco preconia de me tua, que tue Benignitatis epistola continet; beneuolo tamen animo erga exiguitatem meam ingratus esse non possum: simul admonens ut potius ores pro me, quo talis a Domino fiam, qualem me iam esse arbitraris. Et alia manu: Memor nostri, incolumis Domino placeas, domine dilectissime, et desideratissime frater





DE DUABUS PROXIME SEQUENTIBUS EPISTOLIS. 

De uidendo Deo scripsi librum, ubi de spirituali corpore quod erit in resurrectione sanctorum, inquisitionem diligentiorem distuli, utrum uel quomodo Deus qui spiritus est, etiam per corpus tale uideatur: sed eam postea questionem sane difficillimam in nouissimo, id est in uicesimo et secundo libro de Ciuitate Dei, satis quantum arbitror explicaui. Inueni etiam in quodam nostro codice, in quo et iste liber est, quoddam Commonitorium a me factum de hac re ad episcopum Siccensem Fortunatianum, quod in opusculorum meorum indiculo, nec inter libros, nec inter epistolas est notatum. Hic liber sic incipit: »Memor debiti.« Illud autem: »Sicut presens rogaui.«



DE uIDENDO DEO LIBER, SEU EPISTOLA CXLuII [** 1Kb]  . Docet Deum corporeis oculis uideri non posse.

AUGUSTINUS PAULINAE, salutem [1 1Kb] .

1. Memor debiti quod ex tua petitione et mea promissione factum est, religiosa famula Dei Paulina, persolutionis quoque eius negligens esse non debui. Cum enim petiuisses ut de inuisibili Deo, utrum per oculos corporeos possit uideri, prolixe aliquid copioseque  ad te scriberem, negare non potui, ne sanctum tuum studium offenderem; sed promissum distuli, siue propter alias occupationes meas, siue quod a me id flagitaretur, unde aliquanto diutius cogitari oportebat. Sed cum tanta res esset que, cogitando non tam quid de ea sentiendum dicendumue esset, quam quonam modo persuadendum iis qui diuersa sentirent, fieret difficilior; finem aliquando dilationi adhibendum putaui, sperans diuinum adiutorium magis mihi scribenti quam differenti adfuturum. Quamobrem primum mihi uidetur plus ualere in hac inquisitione uiuendi quam loquendi modum. Nam qui didicerunt a Domino Iesu Christo mites esse et humiles corde , plus cogitando et orando proficiunt, quam legendo et audiendo. Nec ideo tamen agere partes suas sermo cessauerit, sed cum plantator et rigator officium sui gesserit muneris, cetera illi qui dat incrementum, relinquit: ille quippe etiam ipsum plantatorem rigatoremque formauit.

2. Secundum interiorem igitur hominem percipe uerba intellectus. Ipse enim renouatur de die in diem, etiam cum exterior iste corrumpitur , siue castigatione abstinentie, siue aliqua morbida ualetudine, siue quolibet casu, uel certe, quod necesse est etiam iis qui sano corpore diu uiuunt, ipso etatis accessu. Erige itaque spiritum mentis tue, qui renouatur in agnitione Dei secundum imaginem eius qui creauit eum ; ubi per fidem in te habitat Christus ; ubi non est Iudeus et Grecus, seruus et liber, masculus et femina ; ubi non morieris, cum solui corpore ceperis, quia nec ibi marcuisti, cum sis annis grauis. Hoc interiore tuo erecta intende, et uide que loquor. Nolo auctoritatem meam sequaris, ut ideo putes tibi aliquid necesse esse credere, quoniam a me dicitur: sed aut Scripturis canonicis credas, si quid nondum quam uerum sit uides, aut interius demonstranti ueritati, ut hoc plane uideas.

3. Exempli gratia dicam aliquid quo ad hec certius prestruaris, et inde potissimum unde nobis in hoc ipso opere propositus est disputandi labor. Credimus uideri Deum, non quia uidemus uel per oculos corporis sicut uidemus hunc solem, uel mentis obtutu sicut se quisque interius uidet uiuentem, uidet uolentem, uidet querentem, uidet scientem, uidet nescientem. Tu itaque lectis ipsa his litteris, solem quidem te uidisse recolis per oculos corporis, potes etiam statim uidere, si est id temporis, et eo loci es ubi ex ea parte celum oculis tuis usque ad solem contuendum patet. Ad illa uero uidenda que mente conspici dixi, id est quod uiuas, quod uidere Deum uelis, quod id requiras, quod te uiuere et uelle et querere scias, quomodo autem Deus uideatur nescias; ad hec, inquam, omnia uidenda non oculos corporis adhibes, nec interuallum loci per quod intendatur obtutus, ut ad ea cernenda perueniat, sentis aut queris: sic uides uitam tuam, uoluntatem, inquisitionem, scientiam, ignorantiam, quia nec ipsa est contemnenda uisio, uidere quod nescias. Sic, inquam, uides hec omnia, ut in te uideas,  apud te habeas, ac sine ullis figurarum lineamentis colorumque nitoribus, tanto clarius et certius, quanto simplicius interiusque conspicias. Cum igitur nec corporis oculis, sicut corpora siue celestia, siue terrestria, nec mentis aspectu, sicut ea sunt, quorum nonnulla commemoraui, que apud temetipsam certissime intueris, nunc uideamus Deum; cur credimus eum uideri, nisi quia Scripture accommodamus fidem, ubi legitur, Beati mundo corde; quoniam ipsi Deum uidebunt ; et si qua alia in hanc sententiam eadem diuina auctoritate conscripta sunt, cui non credere nefas ducimus; credere autem pietatis esse minime dubitamus?

4. Hanc itaque distinctionem tene, ut si quid te admonuero, disserendo, quod ita uideas oculis carnis, uel ullo alio sensu eius sentias, seu te sensisse recolas sicut sentiuntur colores, fragores, odores, sapores, feruores, et si quid aliud per corpus cernendo, audiendo, olfaciendo, gustando, tangendo sentiamus; aut ita uideas mentis intuitu, ut uides uitam, uoluntatem, cogitationem, memoriam, intelligentiam, scientiam, fidem tuam, et quidquid aliud mente conspicis, atque ita esse non tantum credendo, sed plane uiuendo non dubitas; hoc me iudices ostendisse. Quod autem non sic ostendero, ut aut corporis, aut animi sensu uisum perceptumque teneatur, et tamen dixero aliquid quod aut uerum quidem, aut falsum esse necesse sit, sed nullo illorum duûm genere uideatur; restat ut tantummodo credatur uel non credatur. Sed si diuinarum Scripturarum, earum scilicet que canonice in Ecclesia nominantur, perspicua firmatur auctoritate, sine ulla dubitatione credendum est. Aliis uero testibus uel testimoniis, quibus aliquid credendum esse suadetur, tibi credere uel non credere liceat, quantum ea momenti ad faciendum fidem uel habere uel non habere perpenderis.

5. Si enim ea que non uidimus, hoc est, in presenti apparentia [1 1Kb] non sensimus uel mente uel corpore, neque de Scripturis sanctis uel legendo uel audiendo didicimus, nulla omnino credidissemus; unde sciremus esse ciuitates ubi nunquam fuimus; uel a Romulo conditam Romam, uel, ut de propioribus loquar, Constantinopolim a Constantino?, unde postremo sciremus quinam parentes nos procreauissent, quibus patribus, auis, maioribus geniti essemus? Talium quippe cum plurima sciamus, non tamen ea uel ullo sensu presentia, sicut solem, sicut nostri animi uoluntatem, uel canonicorum eloquiorum auctoritate, sicut Adam fuisse primum hominem, aut Christum in carne natum passumque resurrexisse didicimus; sed aliis referentibus, de quorum testimonio in hoc duntaxat rerum genere minime dubitandum esse putauimus. In quibus si alicubi fallimur, credendo uel ita esse quod non ita est, uel non ita esse quod ita est, nichil periculi esse iudicamus, si non sit contra illam fidem qua pietas informatur. Hec prelocutio mea nondum propositam discutit questionem, sed te atque  alios qui ista lecturi sunt, prestruit quales seu meorum seu quorumlibet scriptorum iudices esse debeatis; ne uel scire uos opinemini quod nescitis, uel temere credatis quod neque corporis sensibus aut animi contuitu in eiusdem rei que cognoscenda est, euidentia percepistis, neque canonicarum Scripturarum auctoritate, etiamsi non adfuit sensibus uel animi uel corporis uestri, tamen credendum esse didicistis.



CAP. PRIMUM.

6. Iamne ergo uenimus ad causam? an adhuc lecturus instruendus est? Nonnulli enim putant ipsum quod dicimus credere, cum res uera creditur, hoc solum esse mente contueri. Quod si ita est, fallitur ista nostra superior prelocutio, in qua distinximus aliud esse aliquid sentire per corpus, sicut in celo solem, et in terra montem, arborem, corpusue quodlibet; et aliud mentis intuitu rem nichilominus euidentem, sicut nostra uoluntas a nobismetipsis intus aspicitur cum aliquid uolumus, uel cogitatio cum cogitamus, uel memoria dum recordamur, uel tale aliquid in animo sine corpore: aliud autem credere quod in corporis mentisue conspectu nec adest nec adfuisse recolitur; sicut sine parentibus creatum Adam, et natum ex uirgine passumque resurrexisse Christum. Hec enim etiam corporaliter facta sunt, et uideri per corpus, si tunc adessemus, utique potuerunt: nunc autem non adsunt, sicut adest ista lux que oculis cernitur, aut uoluntas qua nunc aliquid uolumus, que mente conspicitur. Sed quia hec distinctio falsa non est, profecto illa prestructio minus habebat, quod inter credere, et aliquid presens mente conspicere, ne omnino unum atque idem putaretur, parum clara fuerat elocutione discretum.



CAPUT II.

7. Quid ergo dicimus? Num satis est ut inter uidere et credere hoc distare dicamus, quia presentia uidentur, creduntur absentia? Plane forsitan satis est, si presentia illa hoc loco intelligamus dicta, que presto sunt sensibus siue animi siue corporis, unde etiam ducto uocabulo presentia nominantur. Sic enim hanc lucem corporis sensu, sic et meam uoluntatem plane uideo, quia presto est animi sensibus, atque intus mihi presens est. Si quis uero mihi indicet uoluntatem suam, cuius os et uox mihi presens est; tamen quia ipsa uoluntas quam mihi indicat, latet sensum corporis et animi mei, credo, non uideo: aut si eum mentiri existimo, non credo, etsi forte, ut dicit, ita sit. Creduntur ergo illa que absunt a sensibus nostris, si uidetur idoneum quod eis testimonium perhibetur. uidentur autem que presto sunt, unde et presentia nominantur uel animi uel corporis sensibus. Nam cum sint quinque corporis sensus, cernendi, audiendi, olfaciendi, gustandi, tangendi; uisus quidem in eis precipue oculis attributus est, uerumtamen hoc uerbo utimur et in ceteris. Non enim tantum dicimus, uide quid luceat; sed etiam, uide quid sonet, uide quid oleat, uide quid sapiat, uide quid caleat. Nec quia dixi ea credi que absunt a sensibus nostris, sic accipiatur ut inter illa deputentur que aliquando uidimus, et nos uidisse retinemus certique sumus, quamuis tunc non presto sint cum recoluntur a nobis.  Neque enim inter credita, sed inter uisa deputantur; et ideo nota sunt, non quia fidem habuimus aliis testibus, sed quia nos uidisse sine dubio recordamur et scimus.



CAPUT III.

8. Constat igitur nostra scientia ex uisis rebus et creditis: sed in iis que uidimus uel uidemus, nos ipsi testes sumus; in his autem que credimus, aliis testibus mouemur ad fidem, cum earum rerum quas nec uidisse nos recolimus, nec uidemus, dantur signa uel in uocibus, uel in litteris, uel in quibusque documentis, quibus uisis non uisa credantur. Non autem immerito scire nos dicimus non solum ea que uidimus aut uidemus, uerum et illa que idoneis ad quamque rem commoti testimoniis uel testibus credimus. Porro si scire non incongruenter dicimur etiam illud quod certissimum credimus, hinc factum est ut etiam recte credita, etsi non adsint sensibus nostris, uidere mente dicamur. Scientia quippe menti tribuitur; siue per corporis sensus, siue per ipsum animum aliquid perceptum cognitumque retineat: et fides ipsa mente utique uidetur, quamuis hoc fide credatur quod non uidetur. Unde et apostolus Petrus dicit, In quem modo non uidentes creditis : et ipse Dominus, Beati qui non uiderunt, et crediderunt .

9. Cum itaque dicitur homini, Crede Christum resurrexisse a mortuis; si credit, attende quid uideat, attende quid credat, et utrumque discerne. uidet hominem cuius audit uocem; et ipsa uox in uisis corporalibus deputatur, secundum ea que supra diximus. Hec duo sunt, testis, et testimonium: quorum ad oculos unum, ad aures alterum pertinet. Sed hunc testem fortasse aliorum testimoniorum auctoritas confirmat, diuinarum scilicet Scripturarum, uel quorumlibet aliorum, quibus est motus ad fidem. Scripture ad uisa pertinent corporis oculorum, si eas legit; uel aurium, si audiuit. uidet autem animo quidquid figuris litterarum sonisue significari intellexit. uidet ipsam fidem suam, qua se credere sine cunctatione respondet. uidet cogitationem, qua cogitat quid ei possit prodesse quod credit. uidet uoluntatem, qua accessit ad suscipiendam religionem. uidet etiam ipsius resurrectionis quamdam imaginem in animo suo factam, sine qua intelligi non potest quidquid factum corporaliter dicitur, siue credatur, siue non credatur.



CAPUT Iu.

Sed, ut puto, distinguis quomodo uideat fidem suam qua credit, et quomodo uideat illam resurrectionis imaginem in animo suo factam, quam, si hoc audit, uidet etiam qui non credit.

10. Hec ergo omnia uidet, partim corpore, partim mente. uoluntatem uero eius a quo audit ut credat, et ipsam Christi resurrectionem non uidet, sed credit; et tamen eam uidere dicitur quodam mentis obtutu, magis secundum testimoniorum fidem, quam rerum presentia creditarum. Illa enim que uidet, adsunt sensibus uel animi uel corporis; que autem credit, absunt a sensibus et animi et corporis. Quamuis uoluntas eius a quo audit ut credat, non sit preterita, sed maneat in loquente: quam in seipso idem ipse qui loquitur uidet; ille uero qui audit, non eam uidet  sed credit. Resurrectio autem Christi preterita est, quam nec illi uiderunt homines qui tunc fuerunt. Nam qui uiderunt uiuentem Christum quem uiderant morientem, ipsam tamen resurrectionem cum fieret non uiderunt, sed eam certissime crediderunt, uidendo et tangendo uiuum quem nouerant mortuum. Nos totum credimus, et quod resurrexerit, et quod ab hominibus tunc uisus et contrectatus sit, et quod nunc uiuat in celis, nec iam moriatur, et mors illi ultra non dominetur. Res autem ipsa nec corporis nostri sensibus adest, sicut adest hoc celum et terra, nec nostre mentis obtutibus, sicut adest fides ipsa qua hoc credimus.

11. Sed iam satis, ut puto, ista mea prelocutione recognouisti quid sit uidere uel mente uel corpore, et quid ab eis distet credere. Quod quidem fit mente, et uidetur mente; quoniam menti nostre fides nostra conspicua est. Sed tamen quod eadem fide creditur, abest et ab aspectu corporis nostri, sicut abest corpus in quo Christus resurrexit; et ab aspectu mentis alterius, sicut abest ab aspectu mentis mee fides tua, quamuis eam esse in te credam, cum eam non uideam corpore, quod nec tu potes; nec mente, quod tu potes, sicut ego meam, quam tu non potes. Nemo enim scit quid agatur in homine, nisi spiritus hominis qui in ipso est , donec ueniat Dominus, et illuminet abscondita tenebrarum, et manifestet cogitationes cordis , ut eas non solum quisque suas uideat, sed et aliorum. Secundum hoc enim dixit Apostolus neminem scire quid agatur in homine, nisi spiritum hominis qui in ipso est secundum quod uidemus in nobis: nam secundum id quod credimus nec uidemus, et multos fideles esse nouimus, et multis noti sumus.



CAPUT u.

12. Si ergo iam ista distincta sunt, ueniamus ad causam. Scimus posse Deum uideri, quoniam scriptum est: Beati mundo corde; quoniam ipsi Deum uidebunt . An forte non debui dicere, Scimus; sed. Credimus: quoniam Deum nec corpore aliquando uidimus, sicut hanc lucem; nec mente, sicut ipsam in nobis, qua id credimus, fidem; sed tantum quia scriptum est in ea Scriptura cuius fideles sumus, quod uerum sit minime dubitamus? Apostolus tamen Ioannes cum tale aliquid diceret, Scimus, inquit, quia cum apparuerit, similes ei erimus; quoniam uidebimus eum sicuti est : ecce scire se dixit quod nondum factum fuerat, nec uidendo, sed credendo cognouerat. Recte itaque diximus, Scimus Deum posse uideri; quamuis eum non uiderimus, sed diuine auctoritati que sanctis Libris continetur, crediderimus.

13. Quid ergo est quod eadem dicit auctoritas, Deum nemo uidit unquam ? An fortasse respondetur quod illa testimonia de uidendo Deo sunt, non de uiso? Ipsi enim Deum uidebunt, dictum est; non, uiderunt: et non, uidimus; sed, uidebimus eum sicuti est. Proinde his sententiis non est contrarium, Deum nemo uidit unquam. uidebunt enim quem non uiderunt, qui mundo corde filii Dei esse uoluerint.  Quid est ergo, uidi Deum facie ad faciem, et salua facta est anima mea ? An et hoc non est contrarium illi quod dictum est, Deum nemo uidit unquam ? Et illud quod de Moyse scriptum est, quia loquebatur cum Deo facie ad faciem, sicut quis loquitur ad amicum suum ; et illud quod propheta Isaias de seipso loquens ait, uidi Dominum sabaoth sedentem in throno : et si qua alia solent similia testimonia ex eadem auctoritate proferri, quomodo non sunt contraria sententie qua dictum est, Deum nemo uidit unquam? Quanquam et ipsum Euangelium potest putari sibi esse contrarium. Quomodo enim uerum est, quod in eo dicitur, Qui me uidit, uidit [1 1Kb] et Patrem , si Deum nemo uidit unquam? quomodo uerum est, Angeli eorum semper uident faciem Patris mei , si Deum nemo uidit unquam?

14. Qua igitur regula intelligentie ista ueluti contraria et repugnantia, non esse contraria nec repugnare probabimus? Neque enim fieri ullo modo potest ut hec Scripturarum auctoritas aliqua ex parte mentiatur. Si dicimus in eo quod scriptum est, Deum nemo uidit unquam, homines tantummodo intelligendos, sicut etiam illud dictum est, Nemo scit quid agatur in homine, nisi spiritus hominis qui in ipso est ; nemo utique, sed hominum: neque enim hoc de Deo accipi potest, cum de Christo scriptum sit non opus fuisse ut quisquam illi testimonium perhiberet de homine. quoniam ipse sciebat quid esset in homine . Nam hoc Apostolus planius explicans, Quem nemo, inquit, hominum uidit, nec uidere potest . Si ergo ita dictum est, Deum nemo uidit unquam, ac si diceretur, Nemo hominum; hactenus illa questio soluta uidebitur, ut non sit huic sententie contrarium quod Dominus ait, Angeli eorum semper uident faciem Patris mei: ut scilicet Angelos Deum uidere credamus, quem nemo uidit unquam, sed hominum. Quomodo ergo Deum uidit Abraham , Isaac , Iacob . Iob , Moyses , Micheas , Isaias , et si qui alii sunt, de quibus ueracissima Scriptura testatur quod Deum uiderint, si Deum nemo unquam hominum uidit nec uidere potest?

15. Quanquam nonnulli uolentes etiam probare impios uisuros Deum, a diabolo quoque ipso Deum uisum putant; sic accipientes quod scriptum est in libro Iob, uenisse cum Angelis et diabolum in conspectum Dei : ut iam et illud ueniat in questionem, quomodo dictum sit, Beati mundo corde, quoniam ipsi Deum uidebunt ; et illud, Pacem sectamini cum omnibus et sanctificationem, sine qua nemo poterit uidere Deum . Multum enim miror, si eo usque progrediuntur qui existimant impios uisuros Deum, et a diabolo uisum Deum, ut eos et mundo corde esse, et pacem et sanctificationem  cum omnibus assectari asseuerent.

16. Nam quod Dominus ait, Qui me uidit, uidit et Patrem , potest paulo attentius consideratum non uideri esse contrarium ei quod dixit, Deum nemo uidit unquam . Neque enim dixit, Quia uidistis me, uidistis et Patrem; sed dicendo, Qui me uidit, uidit et Patrem, ostendere uoluit unitatem substantie Patris et Filii, ne in aliquo inter se putarentur esse dissimiles: ac per hoc quoniam uere dictum est, Qui me uidit, uidit et Patrem; profecto quoniam Deum nemo hominum uidit unquam, nec Patrem quisquam putandus est uidisse, nec Filium secundum quod Deus est et Filius, et cum Patre unus Deus. Nam secundum id quod homo est, utique in terra uisus est, et cum hominibus conuersatus est .



CAPUT uI.

17. Sed magna questio est, quomodo non sit contrarium quia tot antiqui uiderunt Deum, si Deum nemo unquam uidit, quem nemo hominum uidit, nec uidere potest? uides quam difficilem mihi proposueris questionem, unde me aliquid prolixe copioseque scribere uoluisti ex occasione breuis epistole mee, que tibi uisa est diligentius et uberius explicanda. uisne ergo attendere que apud alios interim comperi diuinarum Scripturarum egregios tractatores, quid de uisione Dei senserint, ne forte sufficiant desiderio tuo, quamuis ea forsitan noueris? Pauca ergo ista attende, si placet. Cum Euangelium exponens beatus Ambrosius, Mediolanensis episcopus, uenisset ad eum locum ubi Angelus apparuit in templo Zacarie sacerdoti, ex hac occasione, uide quanta et qualia de Dei etiam uisione disseruit.

18. Non immerito, inquit, Angelus uidetur in templo; quia ueri sacerdotis iam nuntiabatur aduentus, et celeste sacrificium parabatur, in quo Angeli ministrarent. Et bene apparuisse dicitur ei qui eum repente conspexit. Hoc specialiter, aut de Angelis, aut de Deo Scriptura diuina tenere consueuit, ut quod non potest preuideri, apparere dicatur. Sic enim habes: »Apparuit Deus Abrahe ad ilicem Mambre« . Nam quia ante non presentitur, sed repentino uidetur aspectu, apparere memoratur. Non enim similiter sensibilia uidentur, et is in cuius uoluntate situm est uideri, et cuius nature est non uideri, uoluntatis uideri. Nam si non uult, non uidetur; si uult, uidetur. Apparuit enim Deus Abrahe, quia uoluit; aliis, quia noluit, non apparuit. uisum est etiam Stephano, cum lapidaretur a populo, aperiri celum [1 1Kb] : uisus est etiam iehsu stans ad dexteram Dei , et non uisus est a populo. uidit Isaias Deum sabaoth ; sed alius uidere non potuit, quia cui placuit apparuit. Et quid de hominibus loquimur, cum etiam de ipsis celestibus uirtutibus et Potestatibus legerimus quia »Deum nemo uidit unquam?« et addit quod ultra celestes est Potestates, »Unigenitus Filius, qui est in sinu Patris, ipse narrauit.« Aut acquiescatur igitur necesse est, si Deum Patrem nemo uidit unquam, Filium uisum esse in ueteri Testamento; et desinant heretici ex uirgine ei principium dare, qui  antequam nasceretur ex uirgine uidebatur. Aut certe refelli non potest, uel Patrem, uel Filium, uel certe Spiritum sanctum, si tamen est Spiritus sancti uisio, ea specie uideri, quam uoluntas elegerit, non natura Sormauerit; quoniam Spiritum quoque uisum accepimus in columba . Et ideo »Deum nemo uidit unquam,« quia eam que in Deo [1 1Kb] habitat, plenitudinem diuinitatis nemo conspexit, nemo mente aut oculis comprehendit: »uidit« enim, ad utrumque referendum est. Denique cum additur, »Unigenitus Filius ipse narrauit,« mentium magis quam oculorum uisio declaratur. Species enim uidetur; uirtus uero narratur: illa oculis, hec mente comprehenditur. Sed quid de Trinitate dicam? Seraphim quando uoluit, apparuit: et uocem eius Isaias solus audiuit. Apparuit angelus, et nunc presto est, sed non uidetur. Neque enim in potestate nostra est uidere, sed in potestate illius apparere. Tamen etsi potestas non est uidendi, est gratia promerendi ut uidere possimus. Et ideo qui habuit gratiam, meruit copiam: nos copiam non meremur, quia Deum uidendi gratiam non habemus. Et quid mirum si in presenti seculo, nisi quando uult, Dominus non uidetur? In ipsa quoque resurrectione non facile est Deum uidere, nisi iis qui corde sint mundo: et ideo »beati mundo corde; ipsi enim Deum uidebunt« . Quantos beatos iam numerauerat, et tamen uidendi his Deum non promiserat facultatem! Si ergo ii qui mundo sunt corde, Deum uidebunt; utique alii non uidebunt. Neque enim indigni Deum uidebunt; neque is qui Deum uidere noluerit, potest Deum uidere. Nec in loco Deus uidetur, sed mundo corde; nec corporalibus oculis Deus queritur, nec circumscribitur uisu, nec tactu tenetur, nec auditur affatu, nec sentitur incessu. Et cum absens putatur, uidetur; et cum presens est, non uidetur. Denique nec Apostoli omnes Christum uidebant; et ideo ait, »Tanto tempore uobiscum sum, et adhuc me non cognouistis« ! Qui enim cognouit que sit latitudo, et longitudo, et altitudo, et profundum, et supereminentem scientie caritatem Christi, uidit et Christum, uidit et Patrem. Nos enim iam secundum carnem non nouimus Christum , sed secundum spiritum. Spiritus enim ante faciem nostram Christus Dominus  qui nos in omnem plenitudinem Dei misericordia sua implere dignetur  ut uideri possit a nobis .



CAPUT uII.

19. Si hec uerba intelligis, quid restat quod a me amplius requiratur, cum iam illa que difficilis uidebatur, soluta sit questio? Discretum est quippe quomodo dictum sit, Deum nemo uidit unquam, et quomodo Deum iusti antiqui uiderint. Sed illud propterea dictum est, quoniam Deus natura inuisibilis est. Illi autem ideo uiderunt, quicumque Deum uiderunt, quia cui uoluerit, sicut uoluerit, apparet ea specie quam uoluntas elegerit, etiam latente natura. Nam si, quando patres Deum uiderunt, ipsa illis natura eius apparuit, quamuis si noluisset utique  non apparuisset: quomodo Deum nemo uidit unquam, cum eo uolente ipsa eius a tot patribus natura conspecta sit? Quod si dicitur Filius a patribus uisus, ut de Deo Patre accipiatur dictum, quod eum nemo unquam uiderit; non quidem amisit occasionem Ambrosius, ut hinc quosdam hereticos redargueret, id est Photinianos, qui principium Filio Dei ex utero uirginis tribuunt, nec uolunt credere quod et antea fuerit. Sed quia uidebat alios, id est Arianos, perniciosius insidiantes, quorum procul dubio error adstruitur, si Patris natura inuisibilis, Filii uero uisibilis creditur; utriusque unam pariterque inuisibilem asseruit esse naturam, adiungens etiam Spiritus sancti. Quod breuiter quidem, sed admirabiliter intimauit, ubi secutus ait: Aut certe refelli non potest, uel Patrem, uel Filium, uel certe Spiritum sanctum, si tamen est Spiritus sancti uisio, ea specie uideri, quam uoluntas elegerit, non natura formauerit. Potuit dicere, Non natura monstrauerit; sed maluit dicere, formauerit, ne ipsam speciem in qua Deus elegit apparere, de sua natura formare putaretur, et ex hoc utique conuinceretur conuertibilis esse mutabilisque substantie: quod ipse Deus a fide piorum misericors et benignus auerterit!



CAPUT uIII.

20. Inuisibilis est igitur natura Deus, non tantum Pater, sed et ipsa Trinitas, unus Deus. Et quia non tantum inuisibilis, uerum etiam incommutabilis; sic apparet quibus uoluerit, in qua uoluerit specie, ut apud eum integra maneat eius inuisibilis incommutabilisque natura. Desiderium autem ueraciter piorum, quo uidere Deum cupiunt, et inhianter ardescunt, non, opinor, in eam speciem contuendam flagrat, qua ut uult apparet, quod ipse non est; sed in eam substantiam, qua ipse est quod est. Huius enim desiderii sui flammam sanctus Moyses, fidelis famulus eius ostendit, ubi ait Deo, cum quo ut amicus facie ad faciem loquebatur: Si inueni gratiam ante te, ostende mihi temetipsum . Quid ergo? ille non erat ipse? Si non esset ipse, non ei diceret, ostende mihi temetipsum; sed, Ostende mihi Deum: et tamen si eius naturam substantiamque conspiceret, multo minus diceret, ostende mihi temetipsum. Ipse ergo erat in ea specie qua apparere uoluerat; non autem ipse apparebat in natura propria, quam Moyses uidere cupiebat. Ea quippe promittitur sanctis in alia uita. Unde quod responsum est Moysi uerum est, quia nemo potest faciem Dei uidere, et uiuere; id est, nemo potest eum in hac uita uidere uiuens sicuti est. Nam multi uiderunt; sed quod uoluntas elegit, non quod natura formauit. Et illud quod Ioannes ait, si recte intelligitur, Dilectissimi, nunc filii Dei sumus, et nondum apparuit quod erimus. Scimus quia cum apparuerit, similes ei erimus; quoniam uidebimus eum sicuti est : non sicut eum homines uiderunt, quando uoluit, in specie qua uoluit, non in natura, qua in semetipso, etiam cum uideretur, latuit; sed sicuti est, quod ab eo petebatur, cum ei diceretur, ostende mihi temetipsum, ab eo qui cum illo facie ad faciem loquebatur.

 21. Non quia Dei plenitudinem quisquam, non solum oculis corporis, sed uel ipsa mente aliquando comprehendit.



CAPUT IX.

Aliud est enim uidere, aliud est totum uidendo comprehendere. Quandoquidem id uidetur, quod presens utcumque sentitur: totum autem comprehenditur uidendo, quod ita uidetur ut nichil eius lateat uidentem, aut cuius fines circumspici possunt; sicut te nichil latet presentis uoluntatis tue, circumspicere autem potes fines annuli tui. Exempli gratia duo posui, quorum alterum ad mentis obtutum, alterum ad corporales oculos pertinet: uisus enim, sicut ille ait, ad utrumque referendus est, id est et ad oculos et ad mentem.

22. Porro si propterea Deum nemo uidit unquam, quia, sicut ait disputator cuius uerba consideramus, Plenitudinem diuinitatis eius nemo conspexit, nemo mente aut oculis comprehendit; »uidit« enim, ad utrumque referendum est: restat inquirere quomodo Angeli Deum uideant, propter illud quod ex Euangelio commemoraui, Angeli eorum semper uident faciem Patris mei . Si enim et ipsis non sicuti est, sed latente sua natura, in specie qua uoluerit apparet; magis magisque requirendum est quomodo eum nos uidebimus sicuti est, et sicut Moyses desiderauit, cum peteret ut Deus, qui in conspectu eius erat, ostenderet illi semetipsum. Hoc enim nobis summum premium in resurrectione promittitur, quod erimus equales Angelis Dei : ac per hoc si nec ipsi eum uident sicuti est, quomodo nos ita uisuri sumus, cum eis equales in resurrectione facti fuerimus? Sed uide quid consequenter dicat noster Ambrosius: Denique, inquit, cum additur, »Unigenitus Filius ipse narrauit;« mentium magis quam oculorum uisio declaratur. Species enim uidetur; uirtus uero narratur: illa oculis, hec mente comprehenditur. Qui paulo ante dixerat uisionem ad utrumque referendam, nunc eam non menti, sed oculis dedit: non, ut opinor, negligenter sua uerba respiciens; sed quia usitatius in loquendo solemus oculis attribuere uisionem, sicut speciem corpori. Nam et hic mos loquendi crebrius usurpatur in rebus que locis continentur, uarianturque coloribus. Sed si nulla species esset mente contuenda, non diceretur ille speciosus forma pre filiis hominum . Neque enim hoc secundum carnem dictum est, et non secundum speciem spiritualem. Dicitur ergo et species pertinens ad mentis obtutum; sed quia usitatius in corporibus dicitur, uel in similitudinibus corporum, ideo dixit: Species uidetur; uirtus uero narratur: illa oculis, hec mente comprehenditur. Proinde narrante Unigenito, qui est in sinu Patris, narratione ineffabili, creatura rationalis munda et sancta impletur uisione Dei ineffabili, quam tunc consequemur cum equales Angelis facti fuerimus. Quia sicut uidentur ista uisibilia, corporis sensibus nota, Deum nemo uidit unquam: quoniam si aliquando eo modo uisus est, non, sicut ista, natura uidetur, sed uoluntate uisus est; specie qua uoluit apparens, latente natura atque in se incommutabiliter permanente. Eo autem  modo quo uidetur sicuti est, nunc fortasse uidetur a quibusdam Angelis: a nobis autem tunc ita uidebitur, cum eis facti fuerimus equales.



CAPUT X.

23. Deinde cum addidisset quia nec Potestates celorum, sicut Seraphim, nisi cum uolunt et quemadmodum uolunt uidentur, ut hinc etiam coniiceretur quanta sit inuisibilitas Trinitatis, Tamen, inquit, etsi potestas non est uidendi, est gratia promerendi ut uidere possimus. Et ideo qui habuit gratiam, meruit copiam: nos copiam non meremur, quia Deum uidendi gratiam non habemus. His itaque uerbis quia non sua docet, sed Euangelium exponit, non hoc uoluit intelligi quod quidam eorum uidebunt Deum, quidam uero non uidebunt, quibus credentibus dedit potestatem filios Dei fieri; cum ad eos omnes pertineat quod dictum est, uidebimus eum sicuti est: sed dicendo, nos copiam non meremur, quia Deum uidendi gratiam non habemus, de hoc seculo se loqui significauit, ubi quibusdam Deus, licet non in sua natura, sed in qua uoluit specie, dignatus est apparere, sicut Abrahe, sicut Isaie, aliisque similibus; ceteris uero innumerabilibus, quamuis ad suum populum et hereditatem eternam pertinentibus, nulla uel tali specie se demonstrat. In futuro autem seculo, qui regnum accepturi sunt quod eis ab initio preparatum est, omnes eum corde mundo uidebunt; nec in illo regno nisi tales erunt.



CAPUT XI.

24. Attende itaque quid adiungat, iam de illo seculo dicere incipiens: Et quid mirum, inquit, si in presenti seculo, nisi quando uult, Dominus non uidetur? In ipsa quoque resurrectione non facile est Deum uidere, nisi iis qui mundo sint corde: et ideo »beati mundo corde; ipsi enim Deum uidebunt.« Qantos beatos iam numerauerat, et tamen his uidendi Deum non promiserat facultatem! Si ergo ii qui mundo sunt corde, Deum uidebunt; utique alii non uidebunt. Neque enim indigni Deum uidebunt; neque is qui Deum uidere noluerit, potest Deum uidere. Cernis quam circumspecte loquatur iam de iis qui in futuro seculo uidebunt Deum: neque enim omnes, sed qui digni sunt. Resurgent enim et digni et indigni regno illo ubi uidebitur Deus: quoniam omnes qui in monumentis sunt, audient uocem eius et procedent; sed cum magna differentia: nam qui bene fecerunt, in resurrectionem uite; qui uero male egerunt, in resurrectionem iudicii . Hic iudicium penam eternam significat: sicut etiam illud dictum est, Qui non credit, iam iudicatus est .

25. Quod ergo ait sanctus Ambrosius, neque is qui Deum uidere noluerit, potest Deum uidere, quid aliud intelligi uoluit, nisi quia is qui mundando cordi curam tante rei dignam non uult impendere, non uult Deum uidere? uide proinde quid adiungat: Nec in loco, inquit, Deus uidetur, sed mundo corde. Quid euidentius, quid expressius dici potuit? Ab hac igitur uisione diabolus et angeli eius, et omnes cum eis impii, sine ulla nebula dubitationis exclusi sunt; quoniam mundo corde non sunt: ac per hoc quod scriptum est in libro Iob, uenisse Angelos in conspectum Dei, et uenisse cum eis diabolum  , non ideo diabolus Deum uidisse credendus est. Ipsi enim dicti sunt uenisse in conspectum Dei, non Deus in conspectum eorum. ueniunt autem in conspectum nostrum que uidemus, non a quibus uidemur. uenerunt ergo, sicut in multis codicibus legitur, ut assisterent coram Deo, non ut coram ipsis Deus. Nec est opus hoc loco immorari, ut pro uiribus nostris conemur ostendere quomodo et hoc temporaliter fiat, cum in Dei conspectu sint omnia semper.

26. Nunc enim queritur quomodo uideatur Deus; non ea specie qua et in isto seculo quibusdam uoluit apparere, quando non solum cum Abraham aliisque iustis, uerum etiam cum Cain fratricida locutus est : sed quomodo uideatur in illo regno, ubi eum uidebunt filii eius sicuti est. Tunc quippe satiabitur in bonis desiderium eorum: quo desiderio flagrabat Moyses, cui loqui ad Deum facie ad faciem non sufficiebat, et dicebat, Ostende mihi temetipsum manifeste, ut uideam te ; tanquam diceret, quod in Psalmo ex eodem desiderio canitur, Satiabor cum manifestabitur gloria tua . Quo desiderio ardebat et Philippus, et sic satiari cupiebat, dicens: Ostende nobis Patrem, et sufficit nobis . De hac uisione loquens eius etiam ipse amator et desiderator Ambrosius: Non in loco, inquit, Deus uidetur, sicut ad ilicem Mambre, sicut in monte Sina; sed mundo corde. Et sequitur, sciens quid desideret, et quid estuet, et quid speret: Nec corporalibus, inquit, oculis Deus queritur, quibus se ostendit Abrahe, Isaac, Iacob, et aliis in hoc seculo; nec circumscribitur uisu, propter illud quod dictum est, Posteriora mea uidebis ; nec tactu tenetur, sicut luctatus etiam est cum Iacob ; nec auditur affatu, sicut non solum a tot sanctis, uerum etiam a diabolo auditus est; nec sentitur incessu, sicut aliquando cum in paradiso deambularet ad uesperam .

27. uides quemadmodum uir sanctus enitatur nostras mentes ab omnibus carnis sensibus seuocare, ut aptas faciat ad uidendum Deum. Et tamen quid agit talis extrinsecus plantator et rigator, nisi intrinsecus operetur qui dat incrementum Deus ? Quis enim sine adiutorio Spiritus Dei cogitare ualeat esse aliquid, magisque esse quam omnia que per corpus sentiuntur, quod nec in loco uideatur, nec querendum sit oculis, nec audiatur affatu, nec tactu teneatur, nec sentiatur incessu, et uideatur tamen, sed mundo corde? Neque enim de hac uita ille loquebatur, cum hoc diceret; quandoquidem ab hoc seculo, in quo Deus apparuit, non sicuti est, sed in specie qua uoluit, quibus uoluit, satis discreuit seculi futuri uitam, discretione apertissima, ubi ait: Et quid mirum si in presenti seculo, nisi quando uult, Dominus non uidetur? In ipsa quoque resurrectione non facile est Deum uidere, nisi iis qui corde mundo sint: et ideo »beati mundo corde; quoniam ipsi Deum uidebunt.« Hinc iam de illo seculo dicere exorsus est, ubi Deum uidebunt, non omnes qui resurgent, sed qui resurgent ad uitam eternam: non indigni, de quibus dictum est, Tollatur impius, ne uideat claritatem  Domini ; sed digni, de qualibus dixit ipse Dominus, cum presens non uideretur, Qui diligit me, mandata mea custodit; et, Qui diligit me, diligetur a Patre meo, et ego diligam eum, et ostendam meipsum illi : nec ii quibus dicetur, Ite in ignem eternum, qui preparatus est diabolo et angelis eius; sed ii quibus dicetur, uenite, benedicti Patris mei; percipite regnum quod uobis preparatum est ab initio mundi. Illi quippe ibunt in ambustionem eternam; iusti autem in uitam eternam . Et que est uita eterna, nisi quod ipsa uita alibi dicit, Hec est autem uita eterna, ut cognoscant te unum Deum uerum, et quem misisti Iesum Christum ? sed sic quomodo promisit ostensurum seipsum dilectoribus suis cum Patre unum Deum, non quomodo in hoc seculo in corpore uisus est a bonis et a malis.

28. Et in iudicio enim futuro, quo sic uenturus est quomodo uisus est iens in celum, hoc est in eadem forma filii hominis, eamdem formam uidebunt, quibus dicturus est, Esuriui, et non dedistis mihi manducare  (quia et Iudei uidebunt in quem pupugerunt ; non illam Dei formam, in qua non rapinam arbitratus est esse equalis Deo . In illa Dei forma tunc uidebunt eum, qui uidebunt eum sicuti est. Nec ideo uidebunt, quia pauperes spiritu in hac uita fuerunt, quia mites, quia lugentes, quia esurientes et sitientes iustitiam, quia misericordes, quia pacifici, quia persecutionem passi propter iustitiam, quamuis et hec omnia iidem ipsi sint; sed quia mundo sunt corde. Ideo quippe inter illas beatitudines, cum omnia faciant qui cor mundum habent, non est tamen alicubi positum, Deum uidebunt, nisi ubi dictum est, Beati mundo corde; quoniam mundo corde uidebitur qui nec in loco uidetur, nec oculis corporalibus queritur, nec circumscribitur uisu, nec tactu tenetur, nec auditur affatu, nec sentitur incessu. Deum enim nemo uidit unquam, uel in hac uita, sicut ipse est, uel etiam in Angelorum uita, sicut uisibilia ista que corporali uisione cernuntur; quia unigenitus Filius, qui est in sinu Patris, ipse narrauit. Unde non ad oculorum corporalium, sed ad mentium uisionem dictum est pertinere quod narrat.



CAPUT XII.

29. Sed rursus ne desiderium nostrum a corporis sensu ad alium corporis sensum migraret, hoc est ad aures ab oculis; ideo cum dixisset, Nec corporalibus Deus oculis queritur, nec circumscribitur uisu, nec tactu tenetur; addidit etiam, nec auditur affatu: ut, si possumus, unigenitum Filium, qui est in sinu Patris, sic intelligamus narrantem, quomodo et uerbum est, non sonus auribus instrepens, sed imago mentibus innotescens, ut illic interna et ineffabili luce clarescat quod dictum est, Qui me uidit, uidit et Patrem ; quod hic Philippo dicebatur, quando uidebat, et non uidebat. Sequitur enim huius uisionis eximius concupitor Ambrosius, dicens: Et cum absens putatur, uidetur; et cum presens est, non uidetur. Non dixit, Cum absens est; sed, cum absens  putatur: nusquam enim absens est qui celum et terram implet; nec spatiis includitur paruis, magnisue diffunditur, sed ubique totus est, et nullo continetur loco. Hoc qui excedente mente intelligit, uidet Deum, et cum absens putatur. Qui autem hoc non potest, oret et agat ut posse mereatur; nec ad hominem disputatorem pulset, ut quod non legit legat, sed ad Deum Saluatorem, ut quod non ualet ualeat. Unde autem dixerit, et cum presens est non uidetur, consequenter aperuit, dicens: Denique nec Apostoli omnes Christum uidebant; et ideo ait, »Tanto tempore uobiscum sum, et adhuc me non cognouistis!« Ecce quomodo Deus presens erat et non uidebatur.

30. Sed quare non ausus est dicere, Denique nec Apostoli Christum uidebant, sed ait, nec Apostoli omnes, tanquam aliqui tunc uiderent ea uisione in qua ipse et Pater unum sunt? An forte illud attendit quod cum Petrus dixisset, Tu es Christus Filius Dei uiui; responsum accepit, Beatus es Simon Bar Iona, quia non tibi reuelauit caro et sanguis, sed Pater meus qui in celis est? quamuis illa reuelatio utrum per fidem tante rei credite, an per uisionem conspecte facta in eius mente fuerit, non mihi uideatur elucere; cum et ipse Petrus tam paruulum se adhuc illi ostenderit, ut timeret ne amitteret morientem, quem Filium Dei uiui, hoc est uite fontem fuerat paulo ante confessus .



CAPUT XIII.

31. Deinde potest mouere quomodo iam ipsa Dei substantia uideri potuerit a quibusdam in hac uita positis, propter illud quod dictum est ad Moysen, Nemo potest faciem meam uidere, et uiuere : nisi quia potest humana mens diuinitus rapi ex hac uita ad angelicam uitam, antequam per istam communem mortem carne soluatur. Sic enim raptus est qui audiuit illic ineffabilia uerba que non licet homini loqui: ubi usque adeo facta est ab huius uite sensibus quedam intentionis auersio, ut siue in corpore, siue extra corpus fuerit, id est, utrum, sicut solet in uehementiori ecstasi, mens ab hac uita in illam uitam fuerit alienata, manente corporis uinculo, an omnino resolutio facta fuerit, qualis in plena morte contingit, nescire se diceret . Ita fit ut et illud uerum sit, quod dictum est, Nemo potest faciem meam uidere, et uiuere; quia necesse est abstrahi ab hac uita mentem, quando in illius ineffabilitatem uisionis assumitur; et non sit incredibile quibusdam sanctis nondum ita defunctis, ut sepelienda cadauera remanerent, etiam istam excellentiam reuelationis fuisse concessam. Quod existimo cogitasse illum qui noluit dicere, Nec Apostoli Christum uidebant; sed ait, nec Apostoli omnes Christum uidebant: credens quibusdam eorum diuinitatis quoque ipsius uisionem de qua loquebatur, etiam tunc potuisse donari; certe propter beatum Paulum, quia et ipse quamuis nouissimus, utique apostolus erat, qui de sua illa ineffabili reuelatione non tacuit.

32. Quanquam et illi fidelissimo antiquo famulo Dei Moysi, mirum nisi in hac terra laboraturo, populumque illum adhuc recturo, concessum est quod petiuit,  ut claritatem Domini uideret, qui dixerat: Si inueni gratiam ante te, ostende mihi temetipsum manifeste. Accepit enim in presentia congruum responsum, quod faciem Dei uidere non posset, quam nemo uideret, et uiueret; hoc modo significante Deo alterius potioris uite illam esse uisionem. Deinde in uerbis Dei, future Christi Ecclesie mysterium figuratum est. Gestauit quippe Moyses typum populi Iudeorum, in Christum passum postea credituri; ideo dictum est illi, Cum transiero, posteriora mea uidebis: et cetera que ibi dicuntur, mirabili sacramento prenuntiant Ecclesiam post futuram, unde modo longum est disputare. Quod autem dicere institueram, desiderio eius etiam illud quod petierat, fuisse concessum, in libro Numerorum postea demonstratum est; ubi Dominus arguit contumaciam sororis ipsius, et dicit aliis Prophetis in uisione se apparere et in somno, Moysi autem per speciem, non per enigmata: ubi etiam addidit dicens: Et gloriam Domini uidit . Quid ergo est quod eum sic fecit exceptum, nisi forte quia illa contemplatione dignum etiam tunc habuit populi sui talem rectorem, et ministrum in tota domo sua fidelem, ut quemadmodum concupiuerat, uideret Deum sicuti est; que contemplatio cunctis filiis in fine promittitur?



CAPUT XIu.

33. Ista credo considerans uir ille sanctus cuius uerba tractamus, nec Apostoli, inquit, omnes Christum uidebant, quoniam forte aliqui eorum etiam ipso tempore uiderant, secundum ista que dixi. Ut autem probaret quod dixit, quia non omnes uidebant, continuo subiecit: Et ideo ait, »Tanto tempore uobiscum sum et adhuc me non cognouistis« Deinde subiungens a qualibus Deus uideatur illa contemplatione sicuti est: Qui enim cognouit, inquit, que sit latitudo, et longitudo, et altitudo, et profundum, et supereminentem scientie caritatem Christi, uidit et Christum, uidit et Patrem.

34. Ego hec uerba apostoli Pauli sic intelligere soleo: in latitudine, bona opera caritatis; in longitudine, perseuerantiam usque in finem; in altitudine, spem celestium premiorum; in profundo, inscrutabilia iudicia Dei, unde ista gratia in homines uenit: et hunc intellectum coaptare etiam sacramento crucis; ut in latitudine accipiatur transuersum lignum quo extenduntur manus, propter operum significationem; in longitudine, ab ipso usque in terram, ubi totum corpus crucifixum [1 1Kb] stare uidetur, quod significat persistere, hoc est longanimiter permanere; in altitudine, ab ipso transuerso ligno sursum uersus quod ad caput eminet, propter exspectationem supernorum, ne illa bona opera atque in eis perseuerantia, propter beneficia Dei terrena atque temporalia, facienda credantur, sed potius propter illud quod desuper sempiternum sperat fides, que per dilectionem operatur; in profundo autem, pars illa ligni que in terre abdito defixa latet, sed inde consurgit omne illud quod eminet, sicut ex occulta Dei uoluntate uocatur homo ad participationem  tante gratie, alius sic, alius autem sic: supereminentem uero scientie caritatem Christi, eam profecto ubi illa est pax que precellit omnem intellectum  . Sed siue hoc in illis apostolicis uerbis etiam ille senserit euangelicus disputator, siue aliud aliquid fortasse congruentius; uides tamen etiam hoc, ni fallor, a regula fidei non abhorrere.

35. Unde autem nunc agimus propter contuitum spiritualem, cum dixisset, Qui cognouit que sit latitudo, et longitudo, et altitudo, et profundum, et supereminentem scientie caritatem Christi, uidit et Christum, uidit et Patrem; ne alicui tardissimo de corporali uisione dicere uideretur, Nos enim, inquit, iam secundum carnem non nouimus Christum, sed secundum spiritum. Spiritus enim ante faciem nostram Christus Dominus. Quod ait hoc loco, nouimus, secundum fidem dixit, que nunc est; non secundum contemplationem, que tunc erit: quia et illud nouimus quidquid fide non ficta, etiamsi nondum per speciem contuendo, iam tamen inconcus e credendo retinemus. Denique cum dixisset, iam non se secundum carnem Christum nosse, sicut Apostolus ait; et addidisset testimonium de propheta, Spiritus enim ante faciem nostram Christus Dominus, continuo subiecit: Qui nos in omnem plenitudinem Dei misericordia sua implere dignetur, ut uideri possit a nobis. Certe manifestum est quod illam notitiam, ubi dixerat, nouimus, ex fide posuit, ex qua modo iustus uiuit ; non ex contemplatione, qua Deum uidebimus sicuti est. Hanc enim sibi et nobis consequenter optauit, futuramque significauit, dicendo: Qui nos in omnem plenitudinem Dei misericordia sua implere dignetur, ut uideri possit a nobis.



CAPUT Xu.

36. Hanc plenitudinem Dei quidam in sermone Apostoli sic intellexerunt, ut putarent nos hoc futuros omnino quod Deus est. Hec enim uerba, sicut recognoscis, Apostolus posuit ita loquens: Cognoscere etiam supereminentem scientie caritatem Christi, ut impleamini in omnem plenitudinem Dei . Quapropter, inquiunt, si aliquid minus quam Deus habebimus, et in aliquo minores erimus, quomodo implebimur in omnem plenitudinem Dei? sed quoniam implebimur, profecto erimus equales. Auersaris istum utique et detestaris humane mentis errorem, scio, et recte facis. Sed quomodo intelligenda sit ista plenitudo, qua dictum est implendos nos esse in omnem plenitudinem Dei, postea. si Deus uoluerit, pro uiribus quas dederit, disseremus.

37. Nunc autem quod mihi proposueras, et ad explicandum difficile uidebatur, utrum explicatum sit, diligenter attende recolendo que dicta sunt. Si enim queris utrum possit Deus uideri; respondeo: potest. Si queris unde sciam; respondeo: quia in ueracissima Scriptura legitur, Beati mundo corde; quoniam ipsi Deum uidebunt; et cetera talia. Si queris quomodo dictus sit inuisibilis, si uideri potest; respondeo inuisibilem esse natura, uideri autem cum uult, sicut uult:  plurimis enim uisus est, non sicuti est, sed quali specie illi placuit apparere. Si queris quomodo eum uidit uel Cain sceleratus, quando de suo scelere ab illo interrogatus et iudicatus est ; uel etiam ipse diabolus, quando uenit cum Angelis, ut coram illo assisteret, si beati mundi cordes, quoniam ipsi Deum uidebunt; respondeo non quidem esse consequens ut etiam uideant Deum, qui uoces ab eo factas aliquando audiunt; neque enim uiderunt eum, qui audierunt quando dixit ad Filium, Et clarificaui, et clarificabo iterum : uerumtamen non esse mirandum, si aliqui etiam non mundi corde uident Deum in specie quam uoluntas eius fecerit, latente inuisibili et apud se incommutabili manente natura. Si queris utrum etiam sicuti est possit aliquando uideri; respondeo, filiis hoc esse promissum, de quibus dictum est: Scimus quia cum apparuerit, similes ei erimus; quoniam uidebimus eum sicuti est. Si queris unde eum uidebimus; respondeo: unde Angeli uident, quibus tunc erimus equales. Sicut enim uidentur ista que uisibilia nominantur, Deum nemo uidit unquam, nec uidere potest, quoniam lucem habitat inaccessibilem, et est natura inuisibilis sicut incorruptibilis: que contextim posuit Apostolus dicens, Regi autem seculorum inuisibili, incorruptibili ; quia sicut nunc incorruptibilis, nec postea corruptibilis, ita non solum nunc, sed etiam semper inuisibilis. Nec in loco enim uidetur, sed mundo corde: nec corporalibus oculis queritur, nec circumscribitur uisu, nec tactu tenetur, nec auditur affatu, nec sentitur incessu. Unigenitus autem Filius, qui est in sinu Patris, deitatis naturam atque substantiam insonabiliter narrat, et ideo dignis idoneisque tanto conspectu oculis etiam inuisibiliter monstrat. Ipsi enim sunt oculi, de quibus Apostolus dicit, illuminatos oculos cordis uestri . Et de quibus dicitur, Illumina oculos meos, ne unquam obdormiam in morte . Dominus enim spiritus est : unde qui adheret Domino unus spiritus est . Proinde qui potest Deum inuisibiliter uidere, ipse Deo potest incorporaliter adherere.



CAPUT XuI

38. Puto iam non esse in questione quam proposuisti, amplius quod requiras. Sed in hac tota nostra disputatione considera quid uideris, quid credideris; quid adhuc nescias, siue quia non dixi, siue quia non intellexisti, siue quia non iudicasti esse credendum. Et ea que uera esse uidisti, adhuc discerne unde uideris: utrum recolendo illa te uidisse per corpus, sicut corpora celestia uel terrestria; an uero nunquam corporalibus ea attigeris uisibus, sed sola mente intuens, uera et certa esse perspexeris, sicut uoluntatem tuam, de qua ego tibi credere loquenti possum, eam uero, ut abs te uidetur, uidere ipse non possum. Et cum hec utraque discreueris, etiam id attende unde discernas. Quamuis enim alia corpore, alia mente uideamus; horum tamen duorum generum ipsa discretio uidetur mente, non corpore; et ea que mente conspiciuntur, non indigent ullo corporis sensu, ut ea uera esse nouerimus. Que autem per corpus  uidentur, nisi mens adsit que talia nuntiata suscipiat, nulla possunt scientia contineri; et que nuntiata quasi suscipere perhibetur, foris ea relinquit. Sed eorum imagines, id est, incorporeas similitudines corporum, incorporaliter commendat memorie; unde cum uoluerit et potuerit, uelut de custodia productas atque in conspectum cogitationis exhibitas iudicet. Et cum ualet [1 1Kb] , etiam ista duo discernit, quid in specie corporali foris reliquerit, quid eius simile intus aspiciat; et illud absens, hoc presens esse dignoscit: sicut me absente faciem mei corporis cogitas, et illa tibi est imago presens, absens autem facies cuius imago est; et hec corpus, illa uero incorporea corporis similitudo est.

39. Iis ergo que uides, diligenter fidenterque perspectis atque distinctis, attende que credis in hoc ipso sermone toto, ex quo ad te loqui his litteris cepi; et in eis ipsis quibus non uisis accommodas fidem, ipsa testium pondera discernendo perpende. Neque enim mihi sic credis quemadmodum Ambrosio, de cuius libris tanta illa testimonia posui. Aut si ambobus nobis equa lance putas esse credendum, numquid ullo modo Euangelio nos comparabis, aut scripta nostra Scripturis canonicis cequabis? Profecto si recte in diiudicando sapis, longe nos infra uides ab illa auctoritate distare. Et me quidem longius, sed utrique nostrum quantumlibet credas, utrumque illi excellentie nequaquam comparas. Quocirca, id quod scriptum est, Deum nemo uidit unquam; et, Lucem habitat inaccessibilem; quem nemo hominum uidit, nec uidere potest; et, Beati mundo corde, quoniam ipsi Deum uidebunt; et quidquid aliud ex illis Libris sanctis commemoraui, firmius credis quam id quod dixit Ambrosius: Nec in loco Deus uidetur, nec corporalibus oculis queritur, nec circumscribitur uisu, nec tactu tenetur, nec auditur affatu, nec sentitur incessu. Talem quippe esse uel intellexit uel credidit Deum, qui mundo corde conspicitur: hanc autem etiam meam sententiam esse confiteor.

40. Aliter ergo ista, aliter illa diuina uerba in fide recipis. De nobis enim tibi subest fortasse aliquis scrupulus, ne in his diuinis eloquiis aliquid minus dilucide intelligamus, et non sicut dicta sunt, sed sicut suspicamur, exponantur a nobis. Forte enim dicis apud teipsam: Quid. si et mundo corde uidetur Deus, et in loco tamen uidetur? aut, Quid, si oculis etiam corporalibus Deum uidebunt qui mundo sunt corde, cum corruptibile hoc induerit incorruptionem, quando erimus equales Angelis Dei? Quantum ergo nobis credere debeas, uel non debeas, fortassis ignoras; et uel plus uel minus quam debes nobis credendo, ne fallaris attendis: diuinis autem Scripturis, etiam nondum perspicue intellectis, credendum esse non dubitas. Sed hanc considerationem credendi uel non credendi, et difficultatem scientie, et dubitationis estus, et piam fidem que diuinis debetur affatibus, in tua mente, ita ut sunt, attendis et uides: nec de his omnino quod apud te ita sint, siue ut ego dixi,  siue ut ipsa potius nosti, aliquid ambigis. uides itaque fidem tuam, uides dubitationem tuam, uides studium tuum uoluntatemque discendi; et cum auctoritate diuina mouearis ad credenda que non uides, hec te tamen credere incunctanter uides: distribuis et discernis hec omnia.



CAPUT XuII.

41. Num ergo iis oculis cordis tui, quibus hec omnia uera et certa esse contueris, tibique presentia inuisibiliter cernis atque discernis, ullo modo corporeos oculos comparabis? cum etiam de ipsis rebus uisibilibus que corporalium oculorum acie quodammodo radiantur, et de ipsis corporeis oculis eorumque acie, qualiscumque et quantacumque sit, quantum distet ab inuisibilibus, non excellentioribus, quibus etiam [1 1Kb] non uisis fidem debes, sed ab iis que commemoraui, que non credis absentia, sed presentia mente contueris, non iisdem ipsis carnis oculis, sed illis interioribus iudices. Cum ergo interiores oculi iudices siui oculorum exteriorum, isti autem illis quodam officio nuntiandi et ministerio famulentur, multaque illi uideant que isti non uident, nichil isti uideant, unde non illi tanquam presides iudicent; quis non illos istis incomparabili estimatione preponat?

42. Que cum ita sint, obsecro te, cum agitur in teipsa hoc tam grande negotium; cum ab exterioribus interiora distinguis, atque illa istis ineffabiliter anteponis; cumque istis foris relictis, in illis intrinsecus demoraris, et ea suis quibusdam incorporalibus finibus metiendo iudicas, in nulla te putas, an in aliqua luce uersari? Ego enim existimo quod tanta tibi et talia, tam uera, tam clara, tam certa uideri sine luce non possunt. Ipsam igitur lucem in qua cuncta illa perspicis, intuere; et uide utrum ad eam possit accedere ullus corporeorum radius oculorum: profecto non potest. Attende etiam; et utrum in ea uideas ulla locorum spatia uel interualla, responde. Nihil ibi tale, ut arbitror, inuenis, si uigilanter abigis ab aspectu intimo quidquid imaginum corporalium exterioris hominis sensus inuexit: sed forte difficile est. Irruit enim de consuetudine carnalis uite, in ipsos quoque interiores oculos turba phantasmatum in similitudinibus corporum: cui resistere conatus, saltem auctoritate diuina exclamaui, dolens in illa breui epistola, et dixi: Audiat caro carnalibus cogitationibus ebria, »Spiritus est Deus« . Neque enim cuiusquam magis quam etiam ipsam meam mentem ab huiusmodi uanitate, illa increpatione compescui. Facilius quippe inclinamur ad solita, et amicum est infirmitati humane anime corporalem conuersationem introrsus uel mittere uel admittere, non ubi sana consistat, sed ubi languida quodammodo aut incumbat aut iaceat.

43. Proinde si non potes aciem mentis tue a corporearum similitudinum quasi nubilo perspicue serenare, eas ipsas apud teipsam uigilanter attende: intuere celum et terram cogitando, sicut oculis corporeis  cernendo consuesti; easque imagines celi et terre que ante oculos cogitationis producte sunt, uide similitudines corporum esse, non corpora. Sic ergo iudica contra teipsam pro teipsa, si non potes omnifariam corporalium qualitatum imaginarias formas ab acie tue mentis abigere; et unde uinceris, inde conuince. Neque enim est, ut opinor, quisquam etiam talibus imaginationibus ita deditus, ut credat sic esse in memoria sua, uel in ipso conspectu cogitationis sue, solem, lunam, stellas, amnes, maria, montes, colles, urbes, parietes denique domus sue, uel etiam cubiculi sui, et quidquid per oculos corporis tale cognouit et tenet, ut locorum spatiis atque interuallis siue stent, siue moueantur. Porro si ea que in animo nostro sunt corporibus locisque simillima, non tamen locorum spatiis atque finibus continentur, nec interuallis localibus in nostra memoria reponuntur; quanto magis illa que nullam gerunt similitudinem corporum, caritas, gaudium, longanimitas, pax, benignitas, bonitas, fides, mansuetudo, continentia, nulla locorum spatia tenent, nulla intercapedine separantur, aut aliqua oculi cordis, quo radios suos mittant et ea uideant, interualla conquirunt! Nonne omnia in uno sunt sine angustia, et suis [1 1Kb] terminis nota sunt, sine circuitu regionum? Aut dic in quo loco uideas caritatem; que tamen in tantum tibi cognita est, in quantum eam potes mentis acie contueri: quam non ideo magnam nosti, quia ingentem aliquam molem conspiciendo lustrasti; nec cum tibi intus loquitur, ut secundum eam uiuas, ullis perstrepit sonis; nec ut eam cernas, corporalium lumen erigis oculorum; nec ut eam fortiter teneas, corporalium uires preparas lacertorum; nec cum tibi uenit in mentem, sentis eius incessum.

44. Ecce etiam caritas quantulacumque in nostra uoluntate consistit, nobisque conspicua est, nec in loco uidetur, nec corporalibus oculis queritur, nec circumscribitur uisu, nec tactu tenetur, nec auditur affatu, nec sentitur incessu: quanto magis Deus ipse, cuius hoc pignus in nobis est! Nam si interior homo noster, quantulacumque imago eius, non de illo genita, sed ab illo creata, quamuis adhuc renouetur de die in diem, iam tamen in tali luce habitat, quo nullus oculorum corporalium sensus accedit; si ea que in illa luce cordis oculis intuemur, et discernuntur inter se, et nullis locorum spatiis separantur: quanto magis Deus, qui lucem habitat inaccessibilem, corporis sensibus, quo nec ipsius nisi mundi potest esse cordis accessus! Cum igitur lucem istam omni corporali luci, non solum iudicio rationis, sed amoris quoque appetitu preposuerimus; quanto id magis ualebimus, tanto melius ualebimus, donec sanentur omnes languores anime nostre ab illo qui propitius fit omnibus iniquitatibus nostris. In hac enim uiuaciore uita facti spirituales, poterimus omnia diiudicare; ipsi uero a nemine diiudicari. Animalis autem homo non percipit que sunt spiritus Dei: stultitia  enim est illi; et non potest scire, quoniam spiritualiter diiudicatur .



CAPUT XuIII.

45. Quod si nondum possumus preferre lucem iudicantem ei luci de qua iudicatur, preferre uitam intelligentem uite tantummodo sentienti, preferre naturam non alibi hoc et alibi aliud, sed omnia que habet in uno simul habentem, sicuti est nostra ipsa intelligentia, ei nature que ita partibus constat, ut minor sit dimidia quam tota, sicuti est omne corpus; superfluo de rebus tantis ac talibus disputamus. Si autem hoc iam possumus; aliquid melius quam intellectum nostrum Deum esse credamus ut pax eius que precellit omnem intellectum, custodiat corda nostra et intelligentias nostras in Christo Iesu . Ipsa pax que precellit omnem intellectum, non est utique minor nostro intellectu, ut cum iste sit oculis corporalibus inuisibilis, illa putetur esse uisibilis. An aliud pax Dei, aliud splendor Dei? cum idem ipse sit unigenitus Filius, cuius et illa caritas que supereminet scientie, cuius cognitione implebimur in omnem plenitudinem Dei, non est nostre mentis luce inferior, que illa illuminante tribuitur. Porro si ista inaccessibilis est oculis carnis; quanto magis illa, huic incomparabiliter supereminens! ac per hoc cum sit aliquid nostrum uisibile, sicut hoc corpus, aliquid uero inuisibile, sicut homo interior; et cum optimum nostrum, hoc est mens atque intelligentia, inuisibile sit oculis corporis; quomodo id quod est melius optimo nostro, uisibile erit inferiori nostro?



CAPUT XIX.

46. Arbitror te iam concedere, his omnibus consideratis, recte dictum esse quod Deus nec in loco uidetur, sed mundo corde; nec corporalibus oculis queritur, nec circumscribitur uisu, nec tactu tenetur, nec auditur affatu, nec sentitur incessu. Et si quid in iis minus intelligimus, uel aliter sapimus, id quoque nobis Deus reuelabit, si in quod peruenimus, in eo ambulemus . Peruenimus autem ut credamus Deum non corpus esse, sed spiritum : peruenimus etiam ut credamus quod Deum nemo uidit unquam ; et quod Deus lux est, et tenebre in eo non sunt ulle ; et quod apud Deum non est commutatio, nec momenti obumbratio ; et quod lucem habitat inaccessibilem, quem nemo hominum uidit, nec uidere potest ; et quod Pater et Filius et Spiritus sanctus unus Deus est, sine ulla diuersitate et separatione nature ; et quod mundi cordes eum uidebunt ; et quod similes ei erimus, quoniam uidebimus eum sicuti est ; et quod Deus caritas est, et qui manet in caritate in Deo manet, et Deus in illo manet ; et quod pacem et sanctificationem sectari debemus, sine qua nemo poterit uidere Deum ; et quod corruptibile hoc et mortale corpus nostrum, in resurrectione commutabitur et induet incorruptionem atque immortalitatem; et quia seminatur corpus animale, resurget corpus spirituale , transfigurante Domino corpus  humilitatis nostre, ut conforme faciat corpori glorie sue ; et quod Deus fecit hominem ad imaginem et similitudinem suam ; et quod spiritu mentis nostre renouamur in agnitionem Dei, secundum imaginem eius qui creauit nos . In his atque huiusmodi Scripturarum sanctarum auctoritatibus per fidem ambulantes, qui dato uel diuinitus adiuto intellectu spiritualiter profecerunt, et spiritualia spiritualibus comparare potuerunt, uiderunt melius uideri mente quam corpore; et ea uideri mente que non continerentur locis, nec inter se locorum interuallis separarentur, nec minora essent in parte quam in toto.

47. Hinc est quod fiducialiter ille dicit, quod nec in loco Deus uidetur, sed mundo corde: nec corporalibus oculis queritur, nec circumscribitur uisu, nec tactu tenetur, nec auditur affatu, nec sentitur incessu. Unde quia et inuisibilis in Scripturis sanctis eius substantia commendatur, et uisus esse a plurimis per corpus et corporalibus locis in eisdem auctoritatibus inuenitur, aut spiritu, quo corporales cernuntur imagines, per aliquam licet incorpoream, tamen similitudinem corporis, sicut in somnis uel in ecstasi; secreuit ille uir sanctus Dei naturam ab huiusmodi uisionibus, easque dixit esse, quas Dei uoluntas elegisset, non quas natura formasset. Facit enim Deus istas quibus, ut uult, cui uult, quando uult, appareat, sua latente atque in se incommutabiliter manente substantia. Si enim uoluntas nostra apud se manens et latens sine ulla sui commutatione, per quas se utcumque ostendat exprimit uoces; quanto facilius Deus omnipotens, sua latente atque incommutabiliter manente natura, in qua uoluerit specie, potest, cui uoluerit, apparere, qui ex nichilo creauit omnia, atque in se manens innouat omnia.



CAPUT XX.

48. Ad eam uero uisionem qua uidebimus Deum sicuti est, mundanda corda commonuit. Quia enim corpora consuetudine loquendi uisibilia nominantur, propterea Deus inuisibilis dicitur, ne corpus esse credatur: non quia corda munda sue substantie contemplatione fraudabit; cum hec magna et summa merces Deum colentibus et diligentibus promittatur, dicente ipso Domino, quando corporalibus oculis uisibiliter apparebat, et inuisibilem se contuendum mundis cordibus promittebat, Qui diligit me, diligetur a Patre meo; et ego diligam eum, et ostendam meipsum illi . Hec quippe natura eius equaliter cum Patre inuisibilis, sicut equaliter incorruptibilis est: que, sicut supra dictum est, continuatim Apostolus posuit; diuinam substantiam, qua potuit hominibus predicatione, commendans . Quam si oculi corporales in resurrectione mutata corporum qualitate conspicient, uiderint qui hoc possunt adstruere: me plus mouet illius sententia, qui nec in ipsa resurrectione hoc corporalibus oculis, sed mundis cordibus tribuit.



CAPUT XXI.

49. Et de spiritualis quidem corporis qualitate, quod resurrecturis promittitur, uel discere aliquid adhuc, uel querere non recuso: si tamen de  hac re disputantes illis uitiis carere possimus, que plerumque studiis humanis et concertationibus excitantur, dum supra quam scriptum est unus pro altero infletur aduersus alterum: ne dum altercando querimus inuestigare quomodo possit uideri Deus, ipsam pacem sanctificationemque perdamus, sine qua nemo poterit uidere Deum; quod ipse auertat a cordibus nostris, ut ea sue contemplationi munda reddat atque custodiat. Illud tamen quia non dubito, non requiro, quod Dei natura nunquam uideatur in loco. Iam utrum possit huius corporis oculis uideri aliquid quod in loco non uidetur, ab eis qui hoc ualent disserendo monstrare, cum pace dilectionis audire paratus sum, et quod me mouet in commune conferre. Sunt enim quidam, qui Deum ipsum omnino corpus esse presumunt, putantes quidquid corpus non est, nullam prorsus esse substantiam: istos omni modo auersandos censeo. Sunt autem alii, Deum quidem ipsum corpus non esse minime dubitantes; sed ideo eos qui ad uitam eternam resurgent, etiam per corpus Deum uisuros putant, quoniam talem sperant spiritualis corporis qualitatem, ut etiam ipsa que caro fuerat, spiritus fiat. Quod si ita est, quantum distet a superiori opinione, et quam hoc sit tolerabilius, etiamsi uerum non sit, puto facillime iudicari. Primo, quia multum interest utrum de Creatore an de creatura aliter aliquid sentiatur quam ueritas habet. Deinde, quia conatus mentis utcumque ferendus est, uolentis corpus conuertere in spiritum, non in corpus Deum. Postremo, quia id quod ego in illa epistola mea dixi de istis nostre carnis oculis, quia neque nunc possunt, neque tunc poterunt Deum uidere , etiam sic uerum est: non enim dictum est nisi de oculis corporalibus, quod tunc non erunt si corpus ipsum spiritus erit; ac per hoc corporei oculi nunquam Deum uidebunt, quia cum uidebitur, spiritus eum, non corpus uidebit.

50. Tota igitur questio iam remansit de corpore spirituali, quatenus induat incorruptionem et immortalitatem hoc corruptibile atque mortale, et quatenus ex animali in spirituale mutetur. Que diligentius sollicitiusque tractanda est; maxime propter corpus ipsius Domini, qui transfigurat corpus humilitatis nostre, conforme corpori glorie sue , ut possit sibi subiicere omnia. Cum enim et Deus Pater uideat Filium, et Filius Patrem; procul dubio non sunt audiendi qui uisionem nolunt tribuere nisi corporibus. Neque enim dici fas est quod Filium Pater non uideat; aut, et ut ipse uideat, corpore indutus est, si nonnisi ad corpus pertinet uisus. Quid quod in ipso mundi exordio, antequam a Filio esset ulla forma serui suscepta, uidit Deus lucem quia bona est; et firmamentum, et mare, et aridam, et omne fenum, atque omne lignum, solem, lunam, stellas, reptilia animarum uiuarum, uolatilia celi, animam uiuam: postremo uidit Deus omnia que fecit; et ecce bona ualde ? Quod cum per quasque creaturas Scriptura toties repetisset, miror unde nata fuerit illa opinio qua putatum  est tantum ad corpora pertinere uisionem. Que opinio de quocumque loquendi more orta sit, Scripture tamen sancte non sic loqui solent; que nisi, non tantum corpori, uerum etiam spiritui, magisque spiritui quam corpori tribuerent uisionem, non Prophetas proprie uidentes  appellauissent, qui non corpore sed spiritu etiam futura uiderunt.



CAPUT XXII.

51. Sed cogitandum est ne quid insolenter audeamus, si dixerimus corpus non solum mortalitatem et corruptibilitatem, uerum etiam hoc ipsum quod corpus est per gloriam resurrectionis amittere, et spiritum fieri. Eo modo quippe, aut conduplicabitur substantia spiritus, si et corpus spiritus erit; aut si unus erit spiritus hominis, ita ut commutato et conuerso in spiritum corpore, neque geminatione neque incremento conduplicetur, nec omnino ullius accessu quantitatis augeatur; metuendum est ne nichil aliud dici uideatur, quam corpora non illa mutatione immortalia mansura, sed nulla potius futura et omnino peritura. Quapropter donec diligenti inquisitione, si Dominus adiuuerit, reperiatur quid secundum Scripturas de spirituali corpore quod in resurrectione promittitur, probabilius sentiendum sit, interim nobis sufficiat quod unigenitus Filius, idemque mediator Dei et hominum homo Christus iehsu  ita uidet Patrem, sicut uidetur a Patre. Nos autem ad illam uisionem Dei que nobis in resurrectione promittitur, non ex hoc mundo istam concupiscentiam oculorum transferre conemur, sed mundandis cordibus pio studeamus affectu: nec corporalem faciem cogitemus, cum dicit Apostolus, uidemus nunc per speculum in enigmate; tunc autem facie ad faciem; presertim quia Apostolus expressius dixit, Nunc scio ex parte; tunc autem cognoscam sicut et cognitus sum . Si ergo tunc corporali Deum facie cognoscemus, corporali eius nunc facie cogniti sumus: Tunc enim cognoscam, inquit, sicut et cognitus sum. Unde quis eum non intelligat eo loco etiam nostram faciem illam significare uoluisse, de qua dicit alio loco, Nos autem reuelata facie gloriam Domini speculantes, in eamdem imaginem transformamur de gloria in gloriam, tanquam a Domini spiritu ; de gloria scilicet fidei in gloriam contemplationis eterne? Hoc quippe agit hec transformatio, qua interior homo renouatur de die in diem : de quo et apostolus Petrus, cum eum moneret ornari, Non que aforis, inquit, ornentur capillorum incrispationibus, aut auro, aut margaritis, uel ueste pretiosa; sed ille absconditus cordis homo, qui est ante Deum diues . In qua enim facie uelamen habent Iudei non transeundo ad Christum, quoniam cum transierit quisque ad Christum auferetur uelamen, ea nos facie reuelata in eamdem imaginem transformamur. Apertissime autem dicit, uelamen super corda eorum positum est . Ibi est igitur facies, qua reuelata, nunc in fide, quamuis per speculum et in enigmate contuemur; tunc autem facie ad faciem.



CAPUT XXIII.

52. Que si approbas, tene mecum  sancti uiri Ambrosii sententiam, iam non eius auctoritate, sed ipsa ueritate firmatam. Neque enim et mihi propterea placet, quia per illius os potissimum me Dominus ab errore liberauit, et per illius ministerium gratiam mihi baptismi salutaris indulsit, tanquam plantatori et rigatori meo nimium faueam; sed quia de hoc re et ipse hoc dixit, quod pie cogitanti et recte intelligenti loquitur etiam ille qui incrementum dat Deus . In ipsa ergo resurrectione non facile est Deum uidere, nisi iis qui corde sint mundo: et ideo »beati mundo corde; ipsi enim Deum uidebunt.« Quantos beatos iam numerauerat, et tamen uidendi iis Deum non promiserat facultatem! Si ergo ii qui mundo sunt corde, Deum uidebunt, utique alii non uidebunt. Neque enim indigni Deum uidebunt; neque is qui Deum uidere noluerit, potest eum uidere. Nec in loco Deus uidetur, sed mundo corde; nec corporalibus oculis Deus queritur, nec circumscribitur uisu, nec tactu tenetur, nec auditur affatu, nec sentitur incessu. Et cum absens putatur, uidetur; et cum presens est, non uidetur. Denique nec Apostoli omnes Christum uidebant: et ideo ait, »Tanto tempore uobiscum sum, et adhuc me »non cognouistis!« Qui enim cognouit que sit latitudo, et longitudo, et altitudo, et profundum, et supereminentem scientie caritatem Christi, uidit et Christum, uidit et Patrem. Nos enim iam secundum carnem non nouimus Christum, sed secundum spiritum. Spiritus enim ante faciem nostram Christus Dominus, qui nos in omnem plenitudinem Dei misericordia sua implere dignetur, ut uideri possit a nobis.

53. Hec uerba sancti uiri, que non carnalia sed spiritualia sunt, in quantum intelligis, et uera esse, non quia ipse dixit, sed quia ueritas sine strepitu clamat, agnoscis; in tantum intelligis unde adhereas Domino, teque ipsam intrinsecus preparas incorporalem locum mansionis eius ad audiendum silentium narrationis eius, et uidendam inuisibilem formam eius. Beati enim mundo corde; quoniam ipsi Deum uidebunt. Non cum eis, sicut corpus, ex aliquo loci interuallo apparebit; sed cum uenerit ad eos, et mansionem fecerit apud eos: quoniam sic implebuntur in omnem plenitudinem Dei, non cum fuerint et ipsi plenus Deus, sed cum perfecte [1 1Kb] fuerint pleni Deo. Si autem nonnisi corpora cogitamus, et nec illud saltem digne cogitare possumus, unde uel ipsa corpora cogitemus; non queramus quid aduersum nos ipsos loquamur, sed ab hac potius carnali consuetudine orando, et in anteriora nos extendendo, corda mundemus. Ut enim non tantum quod beatus Ambrosius, uerum etiam quod sanctus Hieronymus , dicam: Non solum Patris diuinitatem, sed nec Filii quidem, nec Spiritus sancti, quia una in Trinitate natura est, possunt oculi carnis aspicere, sed oculi mentis; de quibus ipse Saluator ait, »Beati mundo corde; quia ipsi Deum uidebunt.« Namque sicut alibi idem Hieronymus breuiter ac ueraciter definiuit, res incorporalis corporalibus oculis non uidetur.

 54. Has sententias de re tanta uirorum tantorum non ob hoc interponere uolui, ut cuiusquam hominis sensum, tanquam Scripture canonice auctoritatem, sequendum arbitreris; sed ut illi qui aliter sapiunt, conentur mente uidere quod uerum est, et in simplicitate cordis querere Deum, ne tam doctos diuinorum eloquiorum tractatores temere reprehendant. Nec te moueat quod a quibusdam minus considerate dicitur: Quid tunc uidebunt oculi corporales, si Deum non uidebunt? an forte ceci erunt, uel sine causa erunt? Neque enim attendunt qui hec loquuntur, quia si non erunt corpora, nec illi corporales profecto oculi erunt: si autem erunt corpora, erit quod uidere possint oculi corporales. Sed hec iam satis dicta sint, que ab initio huius opusculi mei diligenter lecta et relecta considerans, sine ulla fortasse dubitatione perspicies, ad uidendum Deum per eius auxilium, cor mundum te debere preparare. De corpore uero spirituali, si Dominus iuuerit, opere alio experiemur quid disputare ualeamus   .



EPISTOLA CXLuIII [* 1Kb]  . Augustinus Fortunatiano episcopo Siccensi, ut episcopum quemdam ipsi reconciliet, quem litteris asperioribus offenderat, presertim hoc dicto quod scripserat, nos his corporeis oculis non uisuros Deum: diligenter interim explicans quomodo Deus uideatur, et quatenus. Apparet autem illum episcopum, quem non nominat, Anthropomorphitis fauisse.

Commonitorium sancto fratri FORTUNATIANO  .



CAPUT PRIMUM.

1. Sicut presens rogaui, et nunc commoneo ut fratrem nostrum de quo collocuti sumus, uidere et rogare digneris, ut ignoscat mihi si quid durius et asperius in se dictum accepit in ea epistola, quam me modo scripsisse non penitet, quia dixi istius corporis oculos nec uidere Deum, nec esse uisuros. Causam quippe adiunxi cur hoc dixerim, ne scilicet Deus ipse corporeus esse credatur, et in loci spatio interualloque uisibilis; nichil enim uidere aliter istius corporis oculus potest; et ne illud quod dictum est, Facie ad faciem , sic accipiatur, tanquam membris corporis terminatus sit Deus. Ideo me ergo dixisse illud non penitet, ne de ipso Deo tam impie sentiamus, ut eum non ubique totum, sed per localia spatia diuisibilem existimemus: talia quippe his oculis nouimus.

2. Ceterum nichil tale de Deo sentiens, sed eum incommutabilem  et incorporalem spiritum ubique totum esse credens, si tantam quisquam mutationem huius corporis futuram putat, cum ex animali fuerit spirituale, ut etiam substantiam incorporalem, non locorum interuallis uel spatiis diuisibilem, uel etiam membrorum lineamentis ac finibus terminatam, sed ubique totam, per tale corpus uidere possimus; uolo ut me doceat, si uerum sapit: si autem in hoc falsum sentit, longe tolerabilius est corpori aliquid arrogare, quam Deo derogare. Et si uera est ista sententia, non erit contraria uerbis meis, que in illa epistola posui. Istius namque corporis oculos dixi non uisuros Deum; hoc intuens, quod istius corporis oculi omnino non possunt cernere nisi corpora que ab eis aliquo loci interuallo separata sunt: nam si nullum interuallum sit, nec ipsa corpora per eos uidemus.

3. Porro autem si in tantam sui dissimilitudinem nostra corpora mutabuntur, ut oculos habeant, per quos uideatur illa substantia que non per locorum spatia uel diffunditur uel finitur, alibi habens aliam partem, alibi aliam, in minore loco minorem, in maiore maiorem, sed ubique incorporaliter tota est; longe aliud erunt hec corpora, et non erunt ipsa; nec sola detracta mortalitate atque corruptione et ponderis grauitate aliud erunt, sed in uirtutem ipsius mentis quodammodo conuertentur, si uidere poterunt quomodo tunc menti, nunc autem nec ipsi menti uidere concessum est. Si enim mutatis moribus dicimus hominem non esse qui fuit, si denique mutatis etatibus ipsum corpus dicimus non esse quod fuit: quanto magis ipsum non erit, tanta conuersione mutatum, ut non solum immortaliter uiuat, uerum etiam inuisibilem uideat? Quapropter si uidebunt Deum, non istius corporis oculi uidebunt; quia et in hoc non erit ipsum corpus usque in illam uim potentiamque mutatum: et non est contraria ista opinio illis uerbis epistole mee. Si autem hactenus non erit ipsum, quia nunc mortale, tunc immortale; nunc aggrauans animam, tunc nullo pondere ad omnem motum erit facillimum: ad uidenda uero ea que locorum spatiis interuallisque cernuntur, si non aliud quam ipsum erit, substantiam incorporalem et ubique totam nullo modo uidebit. Siue ergo hoc, siue illud uerum sit, secundum utrumque uerum est quod istius corporis oculi Deum non uidebunt. Aut enim istius erunt, et non uidebunt: aut non erunt istius, si uidebunt; quoniam tanta commutatione longe alterius corporis erunt.

4. Sed paratus sum, si quid de hac re melius nouit hic frater, uel ab ipso, uel ab illo a quo didicit, discere. Quod si irridenter dicerem, etiam illud de Deo corporali membrisque per loca diuisibili, dicerem paratum me esse discere: quod non dico, quia non irridenter loquor, et talem Deum non esse omnino non ambigo, et ne talis esse crederetur, illam epistolam scripsi. In qua dum essem in admonendo sollicitus, quam nominibus tacitis conscripsi, in corripiendo nimius atque improuidus fui, nec fraternam et episcopalem personam sicut frater et episcopus, quemadmodum fuerat dignum, cogitaui: hoc non defendo,  sed reprehendo; hoc non excuso, sed accuso. Ignoscatur, peto; recordetur nostram dilectionem pristinam, et obliuiscatur offensionem nouam. Faciat certe quod me non fecisse succensuit; habeat lenitatem in danda uenia, quam ego non habui in illa epistola conscribenda. Hoc per tuam caritatem rogo, quod presens presentem rogare uolueram, si eius haberem copiam. Quod cum conatus essem, scribente ad eum uiro uenerabili, nobisque omnibus honore preferendo, uenire noluit, dolum forsitan in eum, sicut pleraque humana sunt, quantum existimo, suspicatus; a quo me longe abesse, tu illi fac fidem quantum potes, qui presens facilius potes. Indica ei cum quanto et quam uero dolore de offensione animi eius tecum fuerim collocutus. Nouerit quam non eum contemnam, et quantum in illo Deum timeam, et cogitem caput nostrum in cuius corpore fratres sumus. Ad locum in quo habitat, ideo mihi putaui non esse ueniendum, ne spectaculum faceremus ridendum alienis, nostris dolendum, nobis pudendum. Per tuam sanctitatem et caritatem totum recte agi potest: ab illo quippe agitur, qui per fidem suam habitat in corde tuo; quem credo quod non spernit in te, cum agnoscit in se.

5. Ego certe in hac causa quid melius facerem non inueni, quam ut ueniam peterem a fratre, qui lesum se litterarum mearum asperitate conquestus est. Faciet et ipse, ut spero, quod sibi imperari nouit ab eo qui per Apostolum loquens ait: Donantes uobismetipsis, si quis aduersus aliquem habet querelam, sicut et Deus in Christo donauit uobis . Estote ergo imitatores Dei, sicut filii dilectissimi, et ambulate in caritate, sicut et Christus dilexit nos . In hac caritate ambulantes, si quid diligentius possumus, de spirituali corpore quod in resurrectione habebimus, concorditer inquiramus: quia et si quid aliter sapimus, hoc quoque nobis Deus reuelabit, si in illo maneamus . Qui autem manet in caritate, in Deo manet, et Deus in illo manet: quia Deus caritas est ; siue tanquam eius fons ineffabiliter existendo, siue illam nobis per Spiritum suum largiendo. Si ergo doceri potest quod caritas corporalibus oculis aliquando uidebitur; poterit fortassis et Deus: si autem ista nunquam poterit; multo minus ipse fons eius, uel si quid dici excellentius et conuenientius de tanta re potest.



CAPUT II.

6. Magni quidam uiri et in Scripturis sanctis doctissimi, qui plurimum Ecclesiam et bona studia fidelium suis litteris adiuuerunt, ubi eis occasio data est, dixerunt inuisibilem Deum inuisibiliter uideri; hoc est per eam naturam que in nobis quoque inuisibilis est, munda scilicet mente uel corde. Beatus Ambrosius de Christo cum ageret, secundum id quod uerbum est, Non enim corporalibus, inquit, sed spiritualibus oculis iehsu uidetur. Et paulo post, Non eum uiderunt, inquit, Iudei; obcecalum enim erat insipien: cor eorum : hunc ostendens unde uideatur. Item cum de sancto Spiritu loqueretur, interposuit uerba Domini dicentis: Rogabo Patrem, et  alium Paracletum dabit uobis, qui uobiscum sit in eternum; Spiritum ueritatis, quem hic mundus non potest accipere, quia non uidet eum, nec cognoscit eum . Merito ergo se, inquit, in corpore demonstrauit, quoniam in diuinitatis substantia non uidetur. uidimus Spiritum, sed in specie corporali: uideamus et Patrem; sed quia uidere non possumus, audiamus. Et paulo post, Audiamus ergo inquit, Patrem; inuisibilis enim Pater; sed et Filius inuisibilis secundum diuinitatem; Deum enim nemo uidit unquam : cum ergo Filius sit Deus, in eo utique quod Deus est Filius, non uidetur .

7. Sanctus autem Hieronymus ait: uidere Deum sicuti est in natura sua, oculus hominis non potest: non solum homo, nec Angeli, nec Throni, nec Potestates, nec Dominationes, nec omne nomen quod nominatur; neque enim creatura potest aspicere Creatorem suum. His uerbis uir doctissimus satis ostendit quid etiam de futuro seculo senserit, quod ad hanc rem attinet. Quantumlibet enim oculi corporis nostri mutentur in melius, Angelorum oculis equabuntur. Hic autem et ipsis, et uniuerse omnino celesti creature inuisibilem naturam dixit esse Creatoris. Aut si et hinc fit questio, et infertur ulla dubitatio, utrum non simus futuri Angelis potiores; ipsius Domini est hinc aperta sententia, ubi ait de resurrecturis in regnum: Erunt equales Angelis Dei . Unde idem ipse sanctus Hieronymus alibi sic dicit: Homo igitur Dei faciem uidere non potest; Angeli autem etiam minimorum in Ecclesia semper uident faciem Dei . Et nunc in speculo uidemus, in enigmate; tunc autem facie ad faciem , quando de hominibus in Angelos profecerimus, et potuerimus cum Apostolo dicere, »Nos autem omnes reuelata facie gloriam Domini speculantes, in eamdem imaginem transformamur a gloria in gloriam, tanquam a Domini Spiritu« ; licet faciem Dei iuxta nature sue proprietatem nulla uideat creatura, et tunc mente cernatur, quando inuisibilis creditur .

8. In his uerbis hominis Dei, multa consideranda sunt. Primum, quia secundum apertissimam Domini sententiam etiam ipse sentit tunc nos uisuros faciem Dei, cum in Angelos profecerimus, id est, equales Angelis facti fuerimus; quod erit utique in resurrectione mortuorum. Deinde apostolico testimonio satis aperuit non exterioris sed interioris hominis faciem intelligendam, cum uidebimus facie ad faciem: de facie quippe cordis loquebatur Apostolus, cum diceret quod hinc commemorauit, Nos autem reuelata facie gloriam Domini speculantes, in eamdem imaginem transformamur. Quod si quisquam dubitat, recenseat eumdem locum, et attendat unde Apostolus loquebatur; de uelamine scilicet quod manet in lectione ueteris Testamenti, donec quisque transeat ad Christum, ut auferatur uelamen. Ibi quippe dicit, Nos autem reuelata facie gloriam Domini speculantes; que facies in Iudeis non erat reuelata: de quibus dicit, uelamen super cor eorum positum est, ut ostendat cordis faciem nobis esse reuelatam, uelamine ablato.  Postremo, ne quisquam ista minus intuens, minusque discernens, uisibilem Deum uel Angelis uel hominibus, cum equales Angelis facti fuerimus, siue nunc esse, siue futurum esse crederet, euidentissime quid sentiret expressit, dicens quod faciem Dei iuxta nature sue proprietatem nulla uideat creatura, et tunc mente cernatur, quando inuisibilis creditur. Unde sufficienter significauit, quando uisus est ab hominibus per oculos corporis, tanquam ipse corporeus, non eum secundum nature sue proprietatem fuisse uisum, in qua tunc mente cernitur, quando inuisibilis creditur. Quibus inuisibilis, nisi aspectibus corporalibus etiam celestibus, sicut supra de Angelis et Potestatibus et Dominationibus dixit? quanto magis terrestribus!

9. Unde alio loco euidentius dicit, Non solum Patris diuinitatem, sed nec Filii quidem et Spiritus sancti, que una in Trinitate natura est, posse oculos carnis aspicere, sed oculos mentis: de quibus ipse Saluator ait, »Beati mundo corde; quoniam ipsi Deum uidebunt« . Quid hac manifestatione lucidius? Si enim tantummodo dixisset, Nec Patris, nec Filii, nec Spiritus sancti diuinitatem posse oculos carnis aspicere, nec deinceps addidisset, sed oculos mentis; forte diceretur carnem iam non esse appellandum, cum corpus fuerit spirituale: addendo ergo, et dicendo, sed oculos mentis, ab omni genere corporis alienauit huiusmodi uisionem. Ne quis autem putaret eum tantum de presenti tempore locutum, subiecit etiam Domini testimonium, uolens ostendere quos dixerat oculos mentis; quo testimonio non presentis sed future uisionis promissio declaratur: Beati mundo corde; quoniam ipsi Deum uidebunt .

10. Beatissimus quoque Athanasius, Alexandrinus episcopus, cum ageret aduersus Arianos, qui tantummodo Deum Patrem inuisibilem dicunt, Filium uero et Spiritum sanctum uisibiles putant, equalem Trinitatis inuisibilitatem Scripturarum sanctarum testimoniis, et diligentia sue disputationis asseruit, instantissime suadens Deum non esse uisum nisi assumptione creature: secundum Deitatis autem sue proprietatem omnino Deum esse inuisibilem, id est Patrem, et Filium, et Spiritum sanctum, nisi quantum mente ac spiritu nosci potest. Gregorius etiam, sanctus episcopus Orientalis  , apertissime dicit Deum natura inuisibilem, quando patribus uisus est, sicut Moysi, cum quo facie ad faciem loquebatur, alicuius conspicabilis materie dispositione assumpta, salua sua inuisibilitate uideri potuisse. Hoc est quod etiam noster dicit Ambrosius, et Patrem et Filium et Spiritum sanctum ea specie uideri quam uoluntas elegerit, non natura formauerit : ut et illud uerum sit, quod Deum nemo uidit unquam , que uox ipsius Domini Christi est; et,  Quem nemo hominum uidit, nec uidere potest , que uox Apostoli, imo eius per Apostolum Christi est; et illa non repudientur testimonia Scripturarum quibus Deus uisus esse narratur, quia et inuisibilis est per propriam Deitatis naturam, et cum uult uideri potest per assumptam, sicut ei placuerit, creaturam.



CAPUT III.

11. Porro si nature ipsius est inuisibilitas sicut incorruptibilitas, non mutabitur utique in futuro seculo illa natura, ut de inuisibili uisibilis fiat; quia neque poterit de incorruptibili corruptibilis fieri: simul enim et incommutabilis est. Et utique naturam eius commendauit Apostolus, cum duo ista simul poneret, dicens: Regi autem seculorum inuisibili, incorruptibili, soli Deo honor et gloria in secula seculorum . Unde non audeo ego ita distinguere, ut dicam: Incorruptibili quidem in secula seculorum; inuisibili autem non in secula seculorum, sed tantum in hoc seculo. uerum quia nec ista testimonia falsa esse possunt, Beati mundo corde; quoniam ipsi Deum uidebunt; et, Scimus quia cum apparuerit, similes ei erimus; quoniam uidebimus eum sicuti est : negare non possumus filios Dei uisuros Deum, sed sicut uidentur inuisibilia, sicut seipsum ostensurum promittebat qui hominibus apparebat in carne uisibilis, quando dicebat, Et ego diligam eum, et ostendam meipsum illi , cum ante oculos hominum conspicuus loqueretur. Unde autem inuisibilia uidentur, nisi oculis cordis? de quibus paulo ante dixi quid Hieronymus senserit ad uidendum Deum.

12. Hinc est etiam quod memoratus Mediolanensis episcopus in ipsa resurrectione dixit non facile esse uidere Deum, nisi iis qui mundo corde sint; et ideo scriptum esse: Beati mundo corde, quoniam ipsi Deum uidebunt. Quantos beatos, inquit, iam numerauerat, et tamen eis uidendi Deum non promiserat facultatem! Deinde adiungit et dicit: Si ergo ii qui mundo sunt corde, Deum uidebunt, utique alii non uidebunt. Et ne alios illos acciperemus, de quibus dictum est, Beati pauperes, Beati mites, continuo subiunxit: Neque enim indigni Deum uidebunt. Indignos utique illos uolens intelligi, qui licet resurgant, Deum uidere non poterunt; quoniam ad damnationem resurgent, quia per fidem ueram que per dilectionem operatur , cor mundare noluerunt. Et ideo sequitur et dicit: Neque is qui Deum uidere noluerit, potest Deum uidere. Deinde quia occurrebat etiam impios omnes uelle uidere Deum, statim ut ostenderet quare dixerit, qui Deum uidere noluerit, quia utique illo modo non uult Deum uidere impius, quia cor mundare non uult, quo ille uideri poterit, secutus adiunxit et ait: Nec in loco Deus uidetur, sed mundo corde; nec corporalibus oculis Deus queritur, nec circumscribitur uisu, nec tactu tenetur, nec auditur affatu, nec sentitur incessu . Quibus uerbis beatus Ambrosius uoluit admonere quid debeant homines preparare qui uolunt Deum uidere; hoc est, cor mundare per fidem que per dilectionem operatur,  dono Spiritus sancti, unde pignus accepimus, quo illam uisionem desiderare nouerimus .



CAPUT Iu.

13. Nam de membris Dei, que assidue Scriptura commemorat, ne quisquam secundum carnis huius formam et figuram nos esse crederet similes Deo, propterea eadem Scriptura et alas habere Deum dixit , quas nos utique non habemus. Sicut ergo alas cum audimus, protectionem intelligimus: sic et cum audimus manus, operationem intelligere debemus; et cum audimus pedes, presentationem; et cum audimus oculos, uisionem qua cognoscit; et cum audimus faciem, notitiam qua innotescit; et si quid aliud eadem Scriptura tale commemorat, puto spiritualiter intelligendum. Neque hoc ego tantum, aut ego prior, sed omnes qui qualicumque spirituali intelligentia resistunt eis qui ob hoc Anthropomorphite nominantur. Ex quorum litteris ne multa commemorando maiores moras faciam, hoc unum sancti Hieronymi interpono, ut nouerit iste frater, non se de hac re mecum magis quam cum prioribus agere debere, si quid eum contra permouet.

14. Cum ergo ille uir in Scripturis doctissimus, psalmum exponeret ubi dictum est, Intelligite ergo qui insipientes estis in populo, et stulti aliquando sapite. Qui plantauit aurem, non audiet? aut qui finxit oculum, non considerat? inter cetera, Iste locus, inquit, aduersus eos maxime facit, qui Anthropomorphite sunt, qui dicunt Deum habere membra que etiam nos habemus. uerbi causa, dicitur Deus habere oculos, quia oculi Domini respiciunt omnia; manus Domini facit omnia: »Et audiuit,« inquit, »Adam sonum pedum Domini deambulantis in paradiso« : hec simpliciter audiunt, et humanas imbecillitates ad Dei magnificentiam referunt. Ego autem dico quod Deus totus oculus est, totus manus est, totus pes est. Totus oculus est, quia omnia uidet. Totus manus est, quia omnia operatur. Totus pes est, quia ubique est. Ergo uidete quid dicat. »Qui plantauit aurem, non audiet? aut qui finxit oculos, non considerat?« Et non dixit, Qui plantauit aurem, ergo ipse aurem non habet; non dixit, Ergo ipse oculos non habet: sed quid dixit? »Qui plantauit aurem, non audiet? qui finxit oculos, non considerat?« membra tulit, efficientias dedit .

15. Hec omnia de litteris eorum et Latinorum et Grecorum, qui priores nobis in catholica Ecclesia uiuentes diuina eloquia tractauerunt, ideo commemoranda arbitratus sum, ut sciat iste frater, si quid aliter quam isti sentit, deposita dissensionis amaritudine, et fraterne caritatis suauitate seruata atque in integrum restituta, diligenti et tranquilla consideratione querendum uel discendum uel docendum. Neque enim quorumlibet disputationes, quamuis catholicorum et laudatorum hominum, uelut Scripturas canonicas habere debemus, ut nobis non liceat salua honorificentia que illis debetur hominibus, aliquid in eorum scriptis improbare atque respuere, si forte inuenerimus quod aliter senserint quam ueritas habet, diuino adiutorio uel ab aliis intellecta, uel a nobis.  Talis ego sum in scriptis aliorum; tales uolo esse intellectores meorum. Denique in iis omnibus que de opusculis sanctorum atque doctorum commemoraui, Ambrosii, Hieronymi, Athanasii, Gregorii, et si qua aliorum talia legere potui que commemorare longum putaui, Deum non esse corpus, nec forme humane habere membra, nec eum esse per locorum spatia diuisibilem, et esse natura incommutabiliter inuisibilem, nec per eamdem naturam atque substantiam, sed assumpta uisibili specie sicut uoluit apparuisse iis quibus apparuit, quando per corporis oculos in Scripturis sanctis uisus esse narratur, in adiutorio Domini inconcusse credo, et quantum ipse donat intelligo.



CAPUT u.

16. De spirituali autem corpore, quod in resurrectione habebimus, quantam capiat in melius commutationem: utrum in simplicitatem spiritus cedat, ut totus homo iam spiritus sit; an quod magis puto, sed nondum plena fiducia confirmo, ita futurum sit spirituale corpus, ut propter ineffabilem quamdam facilitatem spirituale dicatur, seruet tamen substantiam corporalem, que per seipsam uiuere ac sentire non possit, sed per illum qui ea utitur spiritum; neque enim et nunc, quia corpus dicitur animale, eadem est anime natura que corporis: et utrum si corporis, quamuis iam immortalis atque incorruptibilis, natura seruabitur, adiuuet tunc aliquid spiritum ad uidendum ipsa uisibilia, id est corporalia, sicut nunc tale aliquid nisi per corpus uidere non possumus; an uero etiam tunc sine organo corporis ualeat spiritus noster nosse corporalia ; et multa alia que in hac questione mouere possunt, fateor me nondum alicubi legisse, quod mihi sufficere existimarem siue ad discendum siue ad docendum.

17. Ac per hoc si non displicet huic fratri mea qualiscumque cautela, interim propter quod scriptum est, Quoniam uidebimus eum sicuti est , quantum possumus, cor mundum ad illam uisionem ipso adiuuante preparemus. De corpore autem spirituali pacatius et diligentius inquiramus, ne forte aliquid certum ac liquidum, si nobis hoc utile esse nouit, secundum Scripturas suas Deus dignetur demonstrare. Si enim hoc inuenerit inquisitio diligentior, tantam corporis futuram mutationem, ut possit uidere inuisibilia; non, ut opinor, talis potentia corporis menti auferet uisionem, ut exterior homo uidere Deum tunc possit, non possit interior: quasi tantum foris sit Deus ad hominem, et intus non sit in homine, cum apertissime scriptum sit, ut sit Deus omnia in omnibus ; aut ita sit intus ille qui sine ullis locorum spatiis ubique totus est, ut foris tantum uideri ab exteriori homine possit, intus autem ab interiori non possit. Que si absurdissime sentiuntur: magis enim sancti pleni erunt Deo; non inanes intrinsecus ab illo circumdabuntur extrinsecus; nec eesi intrinsecus eum quo pleni erunt, non uidebunt, et tantum forinsecus oculati eum quo circumdabuntur, uidebunt: restat ut interim de uisione Dei secundum  interiorem hominem certissimi simus. Si autem etiam corpus mira commutatione hoc ualuerit, aliud accedet, non illud abscedet.

18. Melius ergo illud affirmamus unde minime dubitamus, quod homo interior uidebit Deum, qui modo solus potest uidere caritatem, que cum laudaretur dictum est, Deus caritas est : solus potest uidere pacem et sanctificationem, sine qua nemo potest uidere Deum . Neque enim caritatem, pacem, sanctificationem, et si qua sunt similia, uidet modo ullus oculus carnis; que tamen omnia iam uidet, quantum potest, mentis oculus, tanto purius quanto purior: ut sine dubitatione Deum nos uisuros esse credamus, siue inueniamus, siue non inueniamus quod de qualitate futuri corporis querimus; cum tamen corpus resurrecturum et immortale atque incorruptibile futurum non ambigamus, quoniam hinc sanctarum Scripturarum sententias apertissimas firmissimasque retinemus. Si autem iste frater quod de spirituali corpore adhuc requiro, iam sibi firmat esse certissimum, nisi placidus audiero docentem, ita ut ille quoque placidus me audiat inquirentem, habebit unde iure succenseat. Nunc tamen per Christum obsecro ut de illa asperitate litterarum mearum, qua eum non immerito offensum esse didici, ueniam mihi ab illo impetres, et me rescriptis Domino adiuuante Ietifices.



EPISTOLA CXLIX [* 1Kb]  . Respondet ad questiones ex Psalmis, ex Apostolo, et ex Euangelio propositas a Paulino superius, in epistola centesima uicesima prima.

Beatissimo et uenerabiliter desiderabili et desiderabiliter uenerabili, sancto sancteque carissimo fratri et cepiscopo, PAULINO, AUGUSTINUS, in Domino salutem.



CAPUT PRIMUM.

1. Quod de peruentione tam prospera fratris et compresbyteri nostri Quinti, et qui cum eo nauigauerunt, cito nos Dominus exhilarauit, nuntiantibus litteris Sanctitatis tue, gratias agens ei qui recreat afflictos, et humiles consolatur, sinceritati cordis tui, occasione filii et condiaconi nostri Ruffini que proxima occurrit, nunc rescripta persoluo: de littore namque Hipponensi profectus est. Et approbo misericordie consilium quod tibi Dominus inspirauit, mihique insinuare dignatus es. Ipse et hoc adiuuet, ipse prosperet, qui iam curam nostram ex magna parte leniuit, quia peruectus et commendatus est carissimus homo, non solum bonis operibus, sed etiam sanctis orationibus tuis.

2. Littere sane uenerationis tue, ubi multa quesiisti, et querenda admonuisti, et querendo docuisti, ad me peruenerunt. Sed quas ipse continuo rescripsi per homines eorumdem sanctorum solatiorum nostrorum, sicut his tuis recentioribus comperi, non  sunt reddite uenerationi tue. In quibus quidem, quatenus ad interrogata responderim, recolere non ualui; nec earum exemplum cum requisiissem, ubi hoc possem recognoscere, inueni. Ad nonnulla tamen me respondisse certus omnino sum, et ideo non ad omnia, quia ut cito finirem, festinatio perlatoris urgebat. Simul etiam miseram, sicut iusseras, et illius epistole exemplum, quam tue Charitati apud Carthaginem de corporum resurrectione rescripseram [1 1Kb] , ubi de usu membrorum exorta erat questio. Nunc ergo et hoc misi, et alterum alterius, quia nec ipsam in manus tuas peruenisse conieci, eo quod iterum interrogasti quedam que iam me in ea respondisse lego et agnosco. Sed istam per quem direxerim nescio. Scripta quippe Charitatis tue quibus eam reddidi, sicut etiam ipsa indicat [2 1Kb] , missa sunt mihi ab Hippone a nostris, cum essem apud sanctum fratrem et cepiscopum nostrum Bonifacium , et continuo rescripta non distuli.

3. Quia ergo tunc, sicut scripsi, non potueram inspicere codices grecos propter quedam psalmi decimi sexti, inspexi postea quos inueni. Et unus habebat, quod et latini nostri, Domine, perdens de terra dispertire eos: alius sicut ipse posuisti, A paucis de erra. Et illud quidem apertum habet sensum, perdens de terra quam eis dedisti, dispertire eos in gentibus: quod et factum eis est, cum graui bello expugnati atque subuersi sunt. Illud autem alterum quomodo accipiendum sit, non mihi occurrit; nisi quia in comparatione perdite multitudinis eorum, reliquie salue facte sunt, utique in paucis a quibus cos dispertiendos, hoc est diuidendos atque separandos Scriptura prenuntiauit, dicens, Domine, a paucis, id est, a reliquiis quas ex illa gente saluas fecisti, de terra dispertire eos: ut terram intelligamus Ecclesiam hereditatemque fidelium atque sanctorum, que dicitur et terra uiuentium, et que etiam illo loco recte intelligi potest, Beati mites; quoniam ipsi hereditate possidebunt terram . Cum autem dictum esset, A paucis de terra diuide eos, additum est, in uita eorum; ut in manifesto futurum intelligeretur, dum hic uiuunt. Separantur enim multi ab Ecclesia, sed cum moriuntur, qui tamen cum uiuunt, per Sacramentorum communionem unitatisque catholice uidentur Ecclesie copulati. Isti ergo diuisi sunt a paucis qui ex illis crediderunt, de terra quam sicut agrum suum excolit pater agricola: diuisi autem in uita sua, id est hic in manifesto, sicut uidemus. Sequitur autem, Et de absconditis tuis adimpletus est uenter eorum; id est, preter hoc quod in manifesto diuisi sunt, etiam de absconditis tuis que in occulto reddis conscientie [3 1Kb] malorum, adimpletus est uenter eorum: uentrem posuit pro internorum latentiumque secretis.

4. Quod uero sequitur, Saturati sunt porcina  ; iam quid mihi ex hoc uideretur aperui. Sed quod alii  codices habent, et uerius habere perhibentur, quia diligentiora exemplaria, per accentus notam eiusdem uerbi greci ambiguitatem greco scribendi more dissoluunt, obscurius est quidem, sed electiori sententie uidetur aptius conuenire. Quia enim dixerat, Et de absconditis tuis adimpletus est uenter eorum, quibus uerbis occulta Dei iudicia significata sunt; occulte quippe sunt miseri [1 1Kb] , etiam qui gaudent in malis, quos tradidit Deus in concupiscentias cordis eorum : uelut quereretur unde possint cognosci qui in abscendito ira Dei adimpleti sunt, et responderetur quod in Euangelio dictum est, Ex fructibus eorum cognoscetis eos , continuo subiunctam est, Saturati sunt filiis, hoc est fructibus, quod euidentius dicitur, operibus suis. Unde alibi legitur, Ecce parturiuit iniustitiam, concepit dolorem, et peperit iniquitatem : et alibi, Deinde concupiscentia, cum conceperit, parit peccatum . Mali ergo filii, mala opera, quibus cognoscuntur, et qui de absconditis Dei iudiciis internis cogitationum suarum tanquam in uentrem adimpleti sunt. Bona opera, boni filii sunt. Unde ad sponsam Ecclesiam dicitur: Dentes tui sicut grex detonsarum ascendens de lauucro, que omnes geminos creant, et sterilis non est in illis . In quo gemino fetu geminum opus dilectionis agnoscitur, Domini Dei scilicet, et proximi: in quibus duobus preceptis tota Lex pendet et Prophete .

5. Iste autem sensus, quo ita exponitur quod scriptum est, Saturati sunt filiis, non mihi occurrerat, cum ante rescriberem; sed recensui breuissimam quamdam eiusdem psalmi expositionem, quam iam olim dictaueram, et hoc satis breuiter a me positum reperi. Inspexi etiam codices grecos, utrum datiuus casus esset, quod dictum est, filiis, an genitiuus, quo illa lingua utitur pro ablatiuo, et inueni genitiuum: quod si ad uerbum interpretaretur, scriptum esset, Saturati sunt filiorum; sed recte interpres sententiam secutus est, et latino more dixit, Saturati sunt filiis. Quod uero sequitur, Et reliquerunt reliquias paruulis suis, existimo paruulos accipiendos manifestos carnis filios. Unde etiam secundum istam, non de porcina, sed de filiis expositionem, manet illa sententia qua dixerunt, Sanguis huius super nos et super filios nostros : ita enim reliquerunt operum suorum reliquias paruulis suis.

6. In quinto decimo autem psalmo, quod scriptum est, Mirificauit, uel, Mirificet omnes uoluntates suas inter illos, nichil prohibet intelligi, imo et conuenientius uidetur, non, inter illos, sed, in illis. Sic enim greci codices habent: sepe autem quod habet illa lingua, in illis. nostri interpretantur, inter illos, ubi uidetur sententie conuenire. Accipiamus ergo, Sanctis qui sunt in terra eius, mirificauit omnes uoluntates suas in illis; quod plerique codices habent: et intelligamus, uoluntates eius, munera gratie, que gratis data est, id est, quia uoluit, non quia debebatur. Unde est, Scuto bone uoluntatis tue coronasti nos ; et, In uoluntate tua deduxisti me ; et, uoluntarie genuit nos uerbo ueritatis ; et, Pluuiam uoluntariam segregans, Deus, hereditati tue ; et, Diuidens propria unicuique prout uult ; et alia innumerabilia. Proinde, Mirificauit omnes uoluntates suas in illis, in quibus nisi in sanctis qui in terra sunt eius? Si enim terra, sicut supra ostendimus, potest accipi in bono, et ubi non additum est, eius; quanto magis ubi dicitur, terra eius! Miras ergo fecit omnes uoluntates suas in illis: miras omnino fecit, quia eos ex desperatione mirabiliter liberauit.

7. Ex hac admiratione exclamat Apostolus, O altitudo diuitiarum sapientie et scientie Dei! supra quippe dixerat, Conclusit enim Deus omnes [1 1Kb] in infidelitate, ut omnium misereatur . Nam hoc etiam hic sequitur: Multiplicate sunt infirmitates eorum; postea accelerauerunt. Infirmitates posuit pro peccatis, sicut ad Romanos Apostolus dicit, Si enim Christus, cum infirmi essemus adhuc iuxta tempus pro impiis mortuus est: hos dixit infirmos quos impios. Deinde paulo post eamdem sententiam repetens, Commendat, inquit, suam caritatem Deus in nobis, quoniam cum adhuc peccatores essemus, Christus pro nobis mortuus est: quos infirmos supra, eos hic peccatores appellauit. Item in consequentibus hoc idem aliis uerbis uersans, Si enim cum inimici essemus, inquit, reconciliati sumus Deo per mortem Filii eius . Ac per hoc in eo quod dictum est, Multiplicate sunt infirmitates eorum, intelliguntur multiplicata peccata eorum. Lex enim subintrauit, ut abundaret delictum: sed quoniam ubi abundauit delictum, superabundauit gratia , ideo postea accelerauerunt. Non enim uenit ille uocare iustos, sed peccatores: quia non est opus sanis medicus, sed egrotantibus ; quorum scilicet multiplicate sunt infirmitates, ut eis sanandis esset necessaria tante gratie medicina, et cui dimittuntur peccata multa, diligeret multum.

8. Hoc cinis uacce et aspersio sanguinis, et cruentarum multiplicatio uictimarum significabat, non efficiebat. Ideo deinceps dicit, Non congregabo conuenticula eorum de sanguinibus. id est illorum sacrificiorum que immolabantur in figura sanguinis Christi. Nec memor ero nominum eorum per labia mea. Nomina quippe illorum erant in multiplicatione infirmitatum; fornicatores, idolis seruientes, adulteri, molles, masculorum concubitores, fures, auari, raptores, ebriosi, maledici, et quicumque alii regnum Dei non possidebunt. Sed ubi abundante peccato, superabundauit gratia, postea accelerauerunt. Hec quidem fuerunt, sed abluti sunt, sed sanctificati sunt, sed iustificati sunt in nomine Domini Iesu Christi, et in Spiritu Dei nostri : ideo non memor erit nominum illorum per labia sua. Sane codices emendatiores et electioris auctoritatis, non habent, uoluntates suas, sed, uoluntates meas; quod tantumdem ualet, quia ex  persona Filii dicitur. Ipse quippe loquitur, quem uerba illa euidenter ostendunt, quibus et Apostoli usi sunt: Non derelinques animam meam in inferno, nec dabis sanctum tuum uidere corruptionem . Eadem sunt utique munera gratie Patris et Filii et Spiritus sancti; et ideo rectissime et Filius eas potest dicere uoluntates suas.

9. Quod uero in psalmo quinquagesimo octauo de Iudeis intelligitur, dicente, Ne occideris eos, nequando obtiuiscantur Legis tue, conuenienter mihi uidetur intelligi ita esse prenuntiatum: eamdem gentem etiam debellatam atque subuersam, in populi uictoris superstitiones non fuisse cessuram, sed in ueteri Lege mansuram, ut apud eam esset testimonium Scripturarum toto orbe terrarum, unde Ecclesia fuerat euocanda. Nullo enim euidentiore documento ostenditur gentibus, quod saluberrime aduertitur, non inopinatum et repentinum aliquid institutum spiritu presumptionis humane, ut Christi nomen in spe salutis eterne tanta auctoritate prepolleat, sed olim fuisse prophetatum atque conscriptum. Nam ipsa prophetia quid aliud nisi a nostris putaretur esse conficta, si non de inimicorum codicibus probaretur? Ideo. Ne occideris eos; ne ipsius gentis nomen exstinxeris, nequando obliuiscantur Legis tue: quod utique fieret, si ritus et sacra Gentilium colere compulsi penitus, qualecumque nomen religionis sue minime retinerent. Quod in eorum figura etiam de Cain scriptum est, quod constituit in eo Dominus signum, ne quis occideret eum . Denique cum dixisset, Ne occideris eos, nequando obliuiscantur Legis tue; uelut quereretur quid de illis esset faciendum, ut in aliquos usus testimonii ueritatis non occidantur, id est, non consumantur, neque obliuiscantur Legis Dei; continuo subiunxit: Disperge illos in uirtute tua. Si enim in uno loco essent terrarum, non adiuuarent testimonio predicationem Euangelii, que fructificat toto orbe terrarum. Ideo disperge illos in uirtute tua, ut eius ipsius cuius fuerunt negatores, persecutores, interfectores, ubique sint testes per ipsam Legem, quam non obliuiscuntur, in qua est ille prophetatus, quem non sequuntur. Neque enim eis aliquid prodest, quod eam non obliuiscuntur: aliud est enim legem Dei habere in memoria, aliud in intellectu et effectu.

10. In sexagesimo autem septimo psalmo, quod queris quid sit, uerumtamen Deus conquassabit capita inimicorum suorum, uerticem capilli perambulantium in delictis suis; non mihi uidetur aliud dictum quam, Deus conquassabit capita inimicorum suorum nimium superbientium, nimium se extollentium in delictis suis. Per hyperbolen quippe significauit superbiam tantum se extollentem, et tanta elatione incedentem, quasi capilli uerticem perambulando calcaret. Item in eodem psalmo quod scriptum est, Lingua canum tuorum ex inimicis ab ipso; non semper in malo accipiendi sunt canes. Alioquin non reprehenderentur apud prophetam canes muti nescientes latrare, et amantes dormitare : profecto enim laudabiles canes essent, si et latrare scirent, et uigilare  amarent. Et certe illi trecenti in numero per crucis litteram sacratissimo non eligerentur ad uictoriam faciendam, qui tanquam canes lamberent aquam , nisi aliquid magnum significarent. uigilant enim et latrant boni canes, et pro domo et pro domino, et pro grege et pro pastore. Denique et hic in Ecclesie laudibus, cum prophetia exereretur, lingua canum est commemorata, non dentes. Tuorum autem canum, dixit, ex inimicis, id est, ut qui erant inimici tui fierent canes tui, et latrarent pro te, qui seuiebant in te. Addidit autem, ab ipso, ut non a seipsis hoc factum intelligerent, sed ab ipso, id est misericordia eius et gratia.



CAPUT II.

11. De prophetis quod ait Apostolus, Quosdam quidem dedit Deus in Ecclesia apostolos, quosdam autem prophetas , hoc intelligo quod ipse scripsisti, prophetas eos dictos isto loco, ex quibus Agabus erat , non illos qui uenturum in carne Dominum prophetauerunt. Euangelistas uero inuenimus, quos apostolos fuisse non legimus; sicut fuerunt Lucas et Marcus. Pastores autem et doctores, quos maxime ut discernerem uoluisti, eosdem puto esse, sicut et tibi uisum est, ut non alios pastores, alios doctores intelligamus; sed ideo cum predixisset pastores, subiunxisse doctores, ut intelligerent pastores ad officium suum pertinere doctrinam. Ideo enim non ait, Quosdam autem pastores, quosdam uero doctores; cum superiora ipso locutionis genere distingueret dicendo, Quosdam quidem apostolos, quosdam autem prophetas, quosdam uero euangelistas: sed hoc tanquam unum aliquid duobus nominibus amplexus est, quosdam autem pastores et doctores.

12. Illa plane difficillime discernuntur, ubi ad Timotheum scribens ait, Obsecro itaque primum omnium fieri obsecrationes, orationes, interpellationes, gratiarum actiones . Secundum grecum enim eloquium discernenda sunt: nam nostri interpretes uix reperiuntur, qui ea diligenter et scienter transferre curauerint. Ecce enim sicut ea ipse posuisti, Obsecro fieri obsecrationes, non eodem uerbo utrumque dixit Apostolus, qui utique grece illam scripsit epistolam; sed pro eo quod in latino est, Obsecro, ille grece dixit, . Pro eo uero quod latinus uester habet, obsecrationes, ille posuit, . Proinde alii codices in quibus et nostri sunt, non habent, obsecrationes, sed, deprecationes. Tria porro que sequuntur, orationes, interpellationes, gratiarum actiones, plerique latini codices sic habent.

13. Unde si uelimus secundum latine lingue proprietates ista discernere more loquendi, nostram uel qualemcumque sententiam fortasse tenebimus; sed mirum si sententiam greci sermonis uel consuetudinis obtinebimus. Precationem, et deprecationem, multi nostri hoc idem putant, et hoc quotidiano usu iam omnino preualuit. Qui autem distinctius latine locuti sunt, precationibus utebantur in optandis bonis, deprecationibus uero in deuitandis malis. Precari enim dicebant esse precando bona optare; imprecari mala,  quod uulgo iam dicitur, maledicere: deprecari autem, mala precando depellere. Sed usitatum iam loquendi modum potius sequamur; et siue precationes siue deprecationes inuenerimus, quas Greci uocant, non putemus emendandum esse. Orationes uero, quas grecus habet , distinguere a precibus uel precationibus omnino difficile est. Quod uero quidam codices non habent, orationes, sed, adorationes, quia non dictum est in greco , sed : non arbitror scienter interpretatum; enim orationes dici a Grecis notissimum est. Et utique aliud est orare, aliud adorare. Denique non isto uerbo, sed alio legitur in greco, Dominum Deum tuum adorabis ; et, Adorabo ad templum sanctum tuum ; et si qua similia.

14. Pro interpellationibus autem quod nostri habent, secundum codices, credo, uestros, postulationes posuisti. Hec interim duo, id est quod alii postulationes, alii interpellationes interpretati sunt, unum uerbum transferre uoluerunt quod grecus habet, . Et profecto aduertis, et nosti aliud esse interpellare, aliud postulare. Non enim solemus dicere, Postulant interpellaturi, sed, Interpellant postulaturi: uerumtamen ex uicinitate uerbum usurpatum, cui propinquitas ipsa impetrat intellectum, non est uelut censoria notatione culpandum. Nam et de ipso Domino Iesu Christo dictum est quod interpellat pro nobis : numquidnam interpellat, et non etiam postulat? Imo uero quia postulat, pro eo positum est, interpellat. Euidenter quippe alibi de eo dicitur: Et si quis peccauerit, aduocatum habemus apud Patrem, Iesum Christum iustum, et ipse est exoratio pro peccatis nostris . Quanquam fortassis codices apud uos etiam in eo loco de Domino Iesu Christo non habent, interpellat pro nobis, sed, postulat pro nobis: in greco enim, quo uerbo hic posite sunt interpellationes, quas ipse posuisti postulationes, ipsum et illic uerbum est, ubi scriptum est, interpellat pro nobis.

15. Cum igitur et qui precatur oret, et qui orat precetur, et qui interpellat Deum, ad hoc interpellet ut oret et precetur; quid sibi uult quod ista ita posuit Apostolus, ut non sit eorum negligenda distinctio? Excepto itaque nomine generali, et salua loquendi consuetudine, secundum quam siue dicas precationem, siue orationem, siue interpellationem, uel postulationem, una eademque res intelligitur; aliqua etiam singulorum istorum proprietas inquirenda est; sed ad eam liquido peruenire difficile est: multa quippe hinc dici possunt que improbanda non sint.

16. Sed eligo in his uerbis hoc intelligere, quod omnis uel pene omnis frequentat Ecclesia, ut precationes accipiamus dictas, quas facimus in celebratione Sacramentorum, antequam illud quod est in Domini mensa incipiat benedici: orationes, cum benedicitur et sanctificatur, et ad distribuendum comminuitur; quam totam petitionem fere omnis Ecclesia dominica oratione concludit. Ad quem intellectum etiam uerbi greci origo nos adiuuat. Nam eam quam dicunt ,  raro ita Scriptura ponit ut intelligatur oratio: sed plerumque et multo usitatius uotum appellat , uero, quod uerbum ita positum est unde tractamus, semper orationem uocat. Unde hanc uerbi originem, sicut superius dixi, nonnulli minus erudite intuentes, non orationem, sed adorationem dicere uoluerunt, que potius dicitur: sed quia oratio interdum uocatur , adoratio putata est . Porro si usitatius, ut dixi, in Scripturis uotum appellatur , excepto nomine generali orationis, ea proprie intelligenda est oratio, quam facimus ad uotum, id est . uouentur autem omnia que offeruntur Deo, maxime sancti altaris oblatio; quo Sacramento predicatur nostrum illud uotum maximum, quo nos uouimus in Christo esse mansuros, utique in compage corporis Christi. Cuius rei sacramentum est, quod unus panis, unum corpus multi sumus . Ideo in huius sanctificationis preparatione, existimo Apostolum iussisse proprie fieri , id est orationes, uel, ut nonnulli minus perite interpretati sunt, adorationes; hoc est enim ad uotum, quod usitatius in Scripturis nuncupatur . Interpellationes autem, siue, ut uestri codices habent, postulationes, fiunt cum populus benedicitur: tunc enim antistites, uelut aduocati, susceptos suos per manus impositionem misericordissime offerunt potestati. Quibus peractis, et participato tanto Sacramento, gratiarum actio cuncta concludit, quam in his etiam uerbis ultimam commendauit Apostolus.

17. Hec autem causa precipua fuit ista dicendi, ut his breuiter perstrictis atque significatis, non putaretur negligendum esse quod sequitur, pro omnibus hominibus, pro regibus, et his qui in sublimitate sunt, ut quietam et tranquillam uitam agamus in omni pietate et caritate: ne quisquam, sicut se habet humane cogitationis infirmitas, existimaret non esse ista facienda pro his a quibus persecutionem patiebatur Ecclesia, cum membra Christi ex omni essent hominum genere colligenda. Unde adiungit et dicit: Hoc enim bonum et acceptum est coram Saluatore nostro Deo, qui omnes homines uult saluos fieri, et in agnitionem ueritatis uenire. Et ne quisquam diceret posse esse salutis uiam in bona conuersatione et unius Dei omnipotentis cultu, sine participatione corporis et sanguinis Christi; Unus enim Deus, inquit, et unus mediator Dei et hominum homo Christus iehsu: ut illud quod dixerat, omnes homines uult saluos fieri, nullo alio modo intelligatur prestari, nisi per mediatorem, non Deum, quod semper uerbum erat, sed hominem Christum Iesum, cum uerbum caro factum est, et habitauit in nobis .

18. Unde nec illud moueat te, quod de Iudeis idem apostolus ait: Secundum Euangelium quidem inimici propter uos; secundum electionem autem dilecti propter patres . Altitudo quippe illa diuitiarum sapientie et scientie Dei, et illa inscrutabilia iudicia eius, et inuestigabiles uie eius, hanc fidelibus cordibus magnam ingerunt admirationem, qui de illius sapientia pertendente a fine usque ad finem fortiter, et  omnia suauiter disponente  non dubitant, quid sit quod ei placet ut nascantur, crescant ac multiplicentur hi, quos etsi malos ipse non fecit, tamen malos futuros esse presciuit. Nimis enim consilium eius in abdito est, quo etiam malis bene utitur ad prouectum bonorum, etiam in hoc mirificans omnipotentiam bonitatis sue: quia sicut illorum nequitie est male uti bonis operibus eius, sic illius sapientie est bene uti malis operibus eorum.

19. Hanc igitur altitudinem sacramenti sic commendat Apostolus: Nolo uos ignorare, fratres, hoc sacramentum, ut non sitis uobis sapientes, quia cecitas ex parte in Isrel facta est, donec plenitudo Gentium intraret, et sic omnis Isrel saluus fieret . Ex parte, dixit, quia non omnes excecati sunt: erant enim ex illisqui Christum cognouerunt. Plenitudo autem Gentium in his intrat, qui secundum propositum uocati sunt; et sic omnis Isrel saluus fiet, quia et ex Iudeis et ex Gentibus, qui secundum propositum uocati sunt, ipsi uerus [1 1Kb] sunt Isrel, de quo dicit idem Apostolus, Et super Isrel Dei : illos autem dicit Isrel secundum carnem; uidete, inquit, Isrel secundum carnem . Deinde interponit testimonium prophete, ueniet ex Sion, qui eripiat et auertat impietatem ab Iacob; et hoc illis a me testamentum, cum abstulero peccata eorum : non utique omnium Iudeorum, sed dilectorum [2 1Kb] .

20. Hinc adiungit ea, que inquirenda posuisti, Secundum Euangelium quidem inimici propter uos. Pretium quippe redemptionis nostre sanguis est Christi, qui utique nonnisi ab inimicis potuit occidi. Hic est ille usus malorum in prouectum bonorum. Quod uero adiungit, secundum electionem autem dilecti propter patres, hinc ostendit non illos inimicos, sed electos esse dilectos. Sed Scripture mos est ita loqui de parte tanquam de toto: sicut Corinthios in primis Epistole sue partibus, ita laudat tanquam omnes tales sint, cum essent laudabiles quidam eorum; et postea in nonnullis Epistole ipsius locis, ita reprehendit tanquam omnes culpabiles essent, propter quosdam qui tales erant. Istam diuinarum Scripturarum consuetudinem per omne corpus Litterarum eius creberrime sparsam, quisquis diligenter aduerterit, multa dissoluit que inter se uidentur esse contraria. Inimicos ergo alios dicit, alios dilectos: sed quia in uno populo erant, uelut eosdem ipsos dicere uidetur. Quanquam et ex ipsis inimicis qui crucifixerunt Dominum, plerique conuersi sunt, et apparuerunt electi. Tunc electi, quando conuersi, quantum ad salutis initium: quantum uero ad Dei prescientiam, non tunc electi, sed ante constitutionem mundi, sicut idem dicit apostolus, quod elegerit nos ante mundi constitutionem . Duobus itaque modis, ipsi inimici qui dilecti: siue quia in uno populo utrique fuerant; siue quia ex inimicis seuientibus usque ad sanguinem Christi, quidam eorum dilecti facti erant secundum electionem que latebat in prescientia Dei. Ad hoc enim addidit,  propter patres; quia id quod patribus promissum est oportebat impleri, sicut circa finem Epistole ad Romanos ait: Dico enim Christum ministrum fuisse circumcisionis propter ueritatem Dei, ad confirmandas promissiones patrum. Gentes autem super misericordia glorificare Deum . Secundum istam misericordiam dictum est, inimici propter uos: quod et supra dixerat, Illorum delicto salus Gentibus.

21. Cum autem dixisset, secundum electionem dilecti propter patres, addidit, Sine penitentia enim sunt dona et uocatio Dei. uides certe illos significari, qui pertinent ad numerum predestinatorum. De quibus alio loco dicit, Scimus quia diligentibus Deum omnia cooperantur in bonum, his qui secundum propositum uocati sunt [1 1Kb] . Multi enim sunt uocati, pauci uero electi : qui uero electi, ipsi sunt secundum propositum uocati; in quibus Dei procul dubio prescientia falli non potest. Hos presciuit et predestinauit conformes imaginis Filii sui, ut sit ipse primogenitus in multis fratribus. Quos autem predestinauit, illos et uocauit. Hec uocatio est secundum propositum; hec est sine penitentia. Quos autem uocauit, illos et iustificauit: quos autem iustificauit, illos et glorificauit. Si Deus pro nobis, quis contra nos ?

22. Non sunt in ista uocatione, qui in fide que per dilectionem operatur , etiamsi aliquantum ambulant, non perseuerant usque in finem. Et utique potuerunt rapi, ne malitia mutaret intellectum eorum , si ad illam predestinationem et uocationem, que secundum propositum et sine penitentia est, pertinerent. At ne quisquam presumptor ita de occultis iudicet alienis, ut dicat, Ideo non rapti sunt ex hac uita, antequam essent fidei desertores, quia in eadem uita non fideliter ambulabant, et hoc in eorum cordibus nouerat Dominus, quamuis hominibus aliter appareret: quid dicturus est de infantulis paruulis, qui plerique accepto in illa etate christiane gratie Sacramento, cum sine dubio pertinerent ad uitam eternam regnumque celorum, si continuo ex hac uita emigrarent, sinuntur crescere, et nonnulli etiam apostate fiunt? Unde, nisi quia non pertinent ad illam predestinationem, et secundum propositum ac sine penitentia uocationem? Cur autem ad eam alii pertineant, alii non pertineant, occulta causa esse potest, iniusta esse non potest. Numquid enim iniquitas apud Deum? Absit . Nam et hoc ad illam pertinet altitudinem iudiciorum, quam mirans tanquam expauit Apostolus. Ideo quippe illa iudicia uocat, ne quisquam talia fieri putet, siue iniquitate siue temeritate facientis, siue casu et fortuito labentibus ullis partibus tam dispositorum sub tanta sapientia Dei seculorum.

23. In Epistola porro ad Colossenses quod scriptum est, Nemo uos seducat uolens in humilitate , et cetera que sequuntur, quousque tibi obscura esse dixisti, nec ego adhuc sine caligine intelligo. Atque utinam presens de me ista quesiisses: in eo  quippe sensu, quem mihi in his uerbis habere uideor, adhibenda est quedam pronuntiatio in uultu et modo uocis, qui exprimi litteris non potest, ut ex aliqua parte aperiatur; quod ideo fit obscurius, quia non recte, sicut existimo, pronuntiatur. Quod enim scriptum est, Ne tetigeritis, ne gustaueritis, ne attaminaueritis; tanquam preceptum putatur Apostoli, nescio quid tangere, gustare, attaminare prohibentis. Contra est autem, si tamen in tanta obscuritate ista non fallor. Per irrisionem quippe uerba posuit eorum, a quibus eos nolebat decipi atque seduci, qui discernentes cibos secundum culturam Angelorum, atque ita de hoc mundo decernentes, dicunt, Ne tetigeritis, ne gustaueritis, ne attaminaueritis; cum sint omnia munda mundis , et omnis creatura Dei bona sit : quod in alio loco ipse euidenter commendat.

24. Totam ergo ipsius sententie circumstantiam uideamus: ita enim Apostoli intentione perspecta, sensum eius, quantum ualemus, fortasse tenebimus. Quibus enim ista scribit, metuebat eos seduci umbris rerum, dulci nomine scientie, et auerti a luce ueritatis que est in Christo Iesu Domino nostro. Hanc autem sub nomine sapientie uel scientie curam uanarum superfluarumue obseruationum, et de superstitione gentilitatis, maximeque ab eis qui Philosophi sunt nuncupati, et a Iudaismo, cauendam esse cernebat, ubi erant umbre futurorum remouende, quoniam lumen earum iam Christus aduenerat. Cum ergo commemorasset et commendasset quantum certamen pro eis haberet, et pro his qui Laodicee fuerant, et quicumque non uiderant faciem eius in carne, ut cordibus consolarentur copulati in caritate, et in omnibus diuitiis plenitudinis intellectus, ad cognoscendum mysterium Dei, quod est Christus, in quo sunt omnes thesauri sapientie et scientie absconditi; Hoc dico, inquit, ut nemo uos circumueniat in ueri simili sermone: quia ueritatis amore ducebantur, ueri similitudinem illis timuit, ne deciperentur. Et ideo commendauit in Christo quod dulcissimum habebant thesaurum, scilicet sapientie et scientie, cuius nomine et promissione induci poterant in errorem.

25. Nam etsi corpore, inquit, absens sum, spiritu uobiscum sum; gaudens, et uidens uestram ordinationem, et id quod deest fidei uestre in Christo. Ideo illis timebat, quoniam quid eis adhuc deesset, uidebat. Sicut ergo accepistis, inquit, Iesum Christum Dominum nostrum, in ipso ambulate; radicati et superedificati in ipso, et confirmati in fide, sicut et didicistis, abundantes in ea gratiarum actione. uult eos fide nutriri, ut capaces fiant participandorum thesaurorum sapientie et scientie, qui sunt absconditi in Christo; ne antequam sint ad hec idonei, ueri simili sermone capiantur, et a ueritatis itinere deuient. Deinde apertius, quid eis timeat ostendens: uidete, inquit, ne quis uos decipiat per philosophiam, et inanem seductionem, secundum traditionem hominum, secundum elementa mundi, et non secundum Christum: quia in ipso habitat omnis plenitudo diuinitatis corporaliter. Ideo corporaliter dixit,  quia illi umbratiliter seducebant; translato uerbo usus, sicut etiam umbre nomen in his rebus non est utique uerbum proprium, sed quadam similitudinis ratione translatum. Et estis in illo, inquit, repleti, qui est caput omnis principatus et potestatis. Per principatus enim et potestates superstitio Gentilium uel Philosophi seducebant, predicantes illam quam uocant theologiam per clementa huius mundi. Caput autem omnium Christum, principium omnium uoluit intelligi, sicut ipse, cum ei dictum esset. Tu quis es? respondit: Principium, qui et loquor uobis . Omnia enim per ipsum facta sunt, et sine ipso factum est nichil . Mirabiliter autem uult eos esse horum uelut mirabilium contemptores, cum eos ostendit corpus factos illius capitis, dicendo: Et estis in illo repleti, qui est caput omnis principatus et potestatis.

26. Hinc iam ne umbris Iudaismi seducantur, adiungit: In quo etiam circumcisi estis, circumcisione non manufacta in exspoliatione corporis carnis; uel, sicut aliqui habent, in exspoliatione corporis peccatorum carnis, in circumcisione Christi; consepulti ei in Baptismo, in quo et consurrexistis per fidem operationis Dei, qui suscitauit illum a mortuis. uide quemadmodum et hic corpus Christi eos ostendit, ut ista contemnant, coherentes tanto capiti suo, mediatori Dei et hominum Christo Iesu, et nullum falsum uel inualidum medium per quod Deo cohereant, requirentes. Et uos, inquit, cum essetis mortui in delictis et preputio carnis uestre; preputium uocauit quod significatur preputio, hoc est delicta carnalia quibus exspoliandi sumus: uiuificauit, inquit, cum illo, donans uobis omnia delicta, delens quod aduersus nos erat chirographum in decretis, quod erat contrarium nobis; quia reos Lex faciebat, que subintrauerat ut abundaret delictum. Tollens, inquit, illud de medio et affigens illud cruci, exuens se carne, principatus et potestates exemplauit, fiducialiter triumphans eos in semetipso: non utique bonos, sed malos principatus et malas potestates, diabolicas scilicet et demoniacas exemplauit  ; id est, exemplum de illis dedit, ut quemadmodum ipse se exuit carne, sic suos ostenderet exuendos carnalibus uitiis, per que illi eis dominabantur.

27. Iam hic diligenter attende quamadmodum inferat propter quod cuncta ista commemorauimus. Nemo ergo uos, inquit, iudicet in cibo: tanquam propterea omnia illa dixerit, quia isti per huiusmodi obseruationes seducebantur a ueritate, qua liberi fiebant; de qua dictum est in Euangelio, Et ueritas liberauit uos , id est, liberos faciet. Nemo ergo uos, inquit, iudicet in cibo, aut in potu, aut in parte diei festi, aut neomenie, aut sabbatorum; quod est umbra futurorum: hoc propter Iudaismum. Deinde sequitur propter superstitiones Gentilium, Corpus autem Christi, inquit, nemo uos conuincat: turpe est, inquit, et nimis incongruum, et a generositate uestre libertatis alienum, ut cum sitis corpus Christi, seducamini umbris, et conuinci uideamini ueluti peccantes, si hec obseruare negligitis. Corpus ergo Christi, nemo  uos conuincat uolens in humilitate cordis. Hoc si per uerbum grecum diceretur, etiam in latina consuetudine populari sonaret usitatius. Sic enim et uulgo dicitur qui diuitem affectat, thelodiues, et qui sapientem, thelosapiens, et cetera huiusmodi: ergo et hic thelohumilis, quod plenius dicitur thelon humilis, id est, uolens humilis, affectans humilitatem; quod intelligitur, uolens uideri humilis, affectans humilitatem. Hoc enim talibus obseruationibus agitur, ut cor hominis uelut religione humile reddatur. Addidit autem et culturam Angelorum, uel sicut uestri codices habent, religionem Angelorum, que grece dicitur; Angelos uolens intelligi Principatus, quos elementorum mundi huius prepositos, in his obseruationibus colendos esse arbitrantur.

28. Nemo ergo uos, inquit, conuincat cum sitis corpus Christi, uolens uideri humilis corde in cultura Angelorum, que non uidit inculcans  : uel, sicut quidam codices habent, que uidit inculcans. Aut enim sic dicere uoluit, que non uidit inculcans: quia homines ista suspicionibus et opinionibus agunt; non quod uiderint ista esse facienda. Aut certe, que uidit inculcans: id est magna existimans, quia uidit ea quibusdam locis obseruari alibi ab hominibus quorum auctoritati haberet fidem etiam ratione non reddita; et ideo sibi magnus uidetur, quia ei contigit quorumdam sacrorum uidere secreta. Sed plenior sensus est, que non uidit inculcans, frustra inflatus mente carnis sue. Mirabiliter ibi eum dixit inflatum mente carnis sue, ubi thelohumilem supra dixerat: fit enim miris modis in anima hominis, ut de falsa humilitate magis infletur, quam si apertius superbiret. Et non tenens, inquit, caput, quod uult Christum intelligi, ex quo omne corpus compactum et connexum, subministratum et copulatum crescit in incrementum Dei. Si ergo mortui estis cum Christo ab elementis huius mundi: quid adhuc uelut uiuentes de hoc mundo decernitis?

29. His dictis inserit uerba eorum qui decernunt de hoc mundo per has obseruationes quasi rationabiles, affectata uanitate humilitatis inflati: Ne tetigeritis, ne gustaueritis, ne attaminaueritis. Recolamus quod dictum est superius, ut hoc intelligamus. Non uult enim eos in his obseruationibus iudicari, ubi dicitur, Ne tetigeritis, ne gustaueritis, ne attaminaueritis: que sunt omnia, inquit, in corruptionem per abusionem. Omnia hec, inquit, magis ad corruptionem ualent, cum superstitiose ab eis abstinetur, ut eis homo abutatur, id est, non eis utatur secundum precepta et doctrinas hominum. Hoc planum est; sed quod sequitur multum requiris: Que sunt quidem rationem habentia sapientie in obseruatione, et humilitate cordis, et uexatione corporis; uel, sicut alii interpretati sunt, ad non parcendura corpori, non in honore aliquo ad saturitatem carnis. Cur, inquis, hec dicit rationem habere sapientie, que ita reprehendit?

30. Dicam, quod et ipse in Scripturis potes aduertere, sepe sapientiam positam etiam in sedibus mundi huius, quam dicit expressius sapientiam huius mundi.  Nec moueat quod hic non addidit, Mundi. Non enim et alio loco, cum ait, Ubi sapiens? ubi scriba ? addidit, Huius mundi; ut diceret, Ubi sapiens huius mundi: et tamen hoc intelligitur. Sic et ista ratio sapientie. Nihil enim ab eis dicitur in huiusmodi superstitiosis obseruationibus, ubi non mundi huius elementorum naturarumque rerum, ratio quedam sapientie reddi uideatur. Nam et cum dicit, Cauete ne quis uos decipiat per philosophiam; non ait, Huius mundi: et quid est philosophia latine, nisi studium sapientie? Sunt ergo, inquit, ista rationem quidem habentia sapientie, id est, de quibus aliqua ratio reddatur secundum elementa mundi huius, et principatus ac potestates. In obseruatione et humilitate cordis: id enim agunt ista, ut superstitionis uitio cor humilietur. Ad non parcendum corpori: dum fraudatur istis escis quibus compellitur abstinere. Non in honore aliquo ad saturitatem carnis: non quod honoratius illo magis quam illo cibo caro saturetur, cum ad eius necessitatem non pertineat nisi quolibet ualetudini apto alimento refici atque fulciri.



CAPUT III.

31. De Euangelio inquisitio tua solet multos mouere, quomodo Dominus post resurrectionem, cum in eodem corpore surrexerit [1 1Kb] , a quibusdam qui eum nouerant, utriusque sexus hominibus, et agnitus non sit, et agnitus sit. Ubi primum queri solet utrum in eius corpore, an potius in illorum oculis aliquid factum sit quo non posset agnosci. Cum enim legitur, Tenebantur oculi eorum ne agnoscerent eum ; impedimentum quoddam agnoscendi uidetur in luminibus factum esse cernentium: cum uero aperte alibi dicitur, Apparuit eis in alia effigie , utique in ipso corpore cuius alia erat effigies, aliquid factum fuisse, quo impedimento tenerentur, id est, moram agnoscendi paterentur oculi illorum. Sed ego miror, cum duo sint in corpore quibus cuiusque species agnoscatur, lineamenta et color, cur ante resurrectionem, quod in monte ita transfiguratus est ut fieret et uultus eius splendidissimus sicut sol , neminem mouet eum usque ad tantam excellentiam fulgoris et lucis colorem sui corporis mutare potuisse; et post resurrectionem mouet aliquatenus lineamenta mutata esse, ut non posset agnosci, et rursum eadem potentie facultate, sicut tunc pristinum colorem, sic et post resurrectionem pristina lineamenta reuocasse. Nam et illi tres discipuli, ante quorum oculos in monte transfiguratus est, non eum agnoscerent, si ad eos talis aliunde uenisset: sed quia cum illo erant, ipsum esse certissime retinebant. At enim corpus ipsum erat, in quo resurrexit. Quid hoc ad rem? Nam illud utique ipsum corpus erat in quo in monte transfiguratus est; et ipsum erat iuuenis in quo natus est: et tamen si quis eum repente iuuenem uidisset, qui nonnisi infantulum nosset, non utique agnosceret. An uero ad lineamenta mutanda non potest celeriter Dei potestas, quod potest per annorum moras hominis etas?

32. Quod autem Marie dixit, Noli me tangere, nondum  enim ascendi ad Patrem , nichil aliud me intellexisse noueris, quam tu. Ita enim significare uoluit tactum spiritualem, id est, accessum fidei se requirere, qua creditur eum excelsum esse cum Patre. Et quod ab illis duobus in fractione panis est agnitus , Sacramentum esse quod [1 1Kb] nos in agnitionem suam congregat, nullus debet ambigere.

33. De uerbis Simeonis, ubi ait uirgini matri Domini, Et tuam ipsius animam pertransibit framea, in alia epistola cuius exemplum etiam modo misi, dixi quid mihi uideatur; quod etiam tibi inter cetera uisum est. Et quod adiunxit, Ut denudentur multorum cordium cogitationes , hoc intelligendum puto, quia per Domini passionem, et insidie Iudeorum, et discipulorum infirmitas patuit. Tribulationem igitur, gladii nomine significatam esse, credibile est, quo materna anima uulnerata est doloris affectu. Ipse fuit gladius in ore persecutorum, de quibus in Psalmo dicitur: Et gladius in ore eorum . Ipsi enim erant filii hominum, quorum dentes arma et sagitte, et lingua eorum gladius acutus . Nam et ferrum quod pertransiit animam Ioseph, pro dura tribulatione positum mihi uidetur: aperte quippe dicitur, Ferrum pertransiit animam eius, donec ueniret uerbum eius; id est, tamdiu fuit in dura tribulatione, donec fieret quod predixit. Hinc enim magnus est habitus, et ab illa tribulatione liberatus. Sed ne humane sapientie tribueretur, quod uenit uerbum eius, id est, factum est quod predixit, more suo Scriptura sancta Deo inde dat gloriam, et continuo subiungit: Eloquium Domini igniuit eum .

34. Ut potui non defui interrogationibus tuis adiutus orationibus tuis, et ipsis quas misisti, disputationibus tuis. Cum enim interrogando disputas, et queris acriter et doces humiliter. Utile est autem ut de obscuritatibus diuinarum Scripturarum, quas exercitationis nostre causa Deus esse uoluit, multe inueniantur sententie, cum aliud alii uidetur, que tamen omnes sane fidei doctrineque concordent. Dabis sane ueniam stilo meo multum festinanti, ut iam in naui constituto occurrerem perlatori Filium autem nostrum Paulinum, in Christi caritate dulcissimum, in hac potius epistola resaluto [2 1Kb] , et paucis ut festinus exhortor, ut misericordie Domini qui sciens dare auxilium de tribulatione, eum turbulentissima tempestate misit in portum, quo tu pelago tranquilliore permeasti, ipsi marine tranquillitati minime credens, et qui eius rudimentis excipiendis atque nutriendis te dedit, gratias agas quantas potest, et omnia eius ossa dicant: Domine, quis similis tibi ? Non enim uberiore fructu legit uel audit me docentem ac disserentem, uel quibuslibet exhortationibus accendentem, quam inspicit te uiuentem. Resalutant sanctam et sincerissimam Benignitatem tuam conserui mei qui mecum sunt. Condiaconus autem noster Peregrinus, ex quo a me profectus est cum sancto fratre nostro Urbano,  quando episcopatus sarcinam subire perrexit, nondum remeauit Hipponem: saluos eos tamen in nomine Christi, et litteris eorum et fama nuntiante cognoscimus. Compresbyterum Paulinum, et omnes qui tua presentia in Domino perfruuntur, germano salutamus affectu.



EPISTOLA CL [* 1Kb]  . Augustinus Probe et Iuliane nobilibus uiduis gratulatur de filia earum Demetriade, que uirginitatis uelum acceperat; agens gratias pro munusculo misso.

Dominarum honore dignissimis, merito illustribus et prestantissimis filiabus PROBAE et IULIANAE, AUGUSTINUS, in Domino salutem.

Implestis gaudio cor nostrum, tanto iucundius quanto carius, tanto gratius quanto citius. uestre namque stirpis sanctimoniam uirginalem, quoniam quacumque innotuistis, ac per hoc ubique, fama celeberrima predicat, uelocissimum uolatum eius fideliore atque certiore litterarum nuntio preuenistis, et prius nos fecistis exsultare de cognito tam excellenti bono, quam dubitare de audito. Quis uerbis explicet, quis digno preconio prosequatur, quantum incomparabiliter gloriosius atque fructuosius habeat ex uestro sanguine feminas uirgines Christus, quam uiros consules mundus? nam uolumina temporum, si magnum atque preclarum est nominis dignitate signare; quanto est maius atque preclarius cordis et corporis integritate transcendere! Magis itaque gaudeat puella nobilis genere, nobilior sanctitate, quod sit per diuinum consortium precipuam in celis consecutura sublimitatem, quam si esset per humanum connubium prolem propagatura sublimem. Generosius quippe elegit Aniciana posteritas tam illustrem familiam beare nuptias nesciendo, quam multiplicare pariendo, et in carne iam imitari uitam Angelorum, quam ex carne adhuc numerum augere mortalium. Hec est uberior fecundiorque felicitas, non uentre grauescere, sed mente grandescere; non lactescere pectore, sed corde candescere; non uisceribus terram, sed celum orationibus parturire. Dominarum honore dignissime filie, perfruamini in illa quod defuit uobis; perseueret usque in finem, adherens coniugio quod non habet finem. Imitentur eam multe famule dominam, ignobiles nobilem, fragiliter excelse excelsius humilem; uirgines que sibi optant Aniciorum claritatem, eligant sanctitatem. Illud enim quantalibet cupiditate quando assequentur? hoc autem si plene cupierint, mox habebunt. Protegat uos incolumes et feliciores dextera Altissimi, domine honore dignissime et prestantissime filie. Pignora Sanctitatis uestre, precipue ipsam sanctitate precipuam, debito uestris meritis officio, dilectione Domini salutamus. uelationis apophoretum [1 1Kb]  gratissime accepimus.



EPISTOLA CLI [* 1Kb]  . Ceciliano significat sui erga illum animi studium, uereremque amicitiam nichil imminutam esse: haudquaquam enim suspicari conscium ipsum fuisse impie crudelisque perfidie a uiro prepotenti  perpetrate in cede duorum fratrum, quorum alter  integerrimis erat moribus preditus, et omnium christianorum uirtutum splendore ornatissimus.


Domino merito illustri, e debito a me honore dignissimo filio CAECILIANO, AUGUSTINUS, in Domino salutem.

1. Querela de me apud te litteris tuis indita tanto est mihi gratior, quanto plenior caritatis. Si ergo quod tacui purgare coner, quid conabor aliud quam ostendere te non habuisse causam quam mihi succensere deberes? Sed cum id in te magis diligam, quod de mea reticentia es dignatus offendi, quam inter tuas curas nichil momenti habere credideram; causam meam deseram, si me purgare contendero. Si enim indignari non debuisti, quia non ad te scripserim; nichil me pendis, qui loquarne an taceam indifferenter feras. Porro quia me tacuisse moleste tulisti, indignatio ista, indignatio non est. Non itaque tam doleo me non prebuisse, quam gaudeo te nostrum desiderasse sermonem. Nam ueterem amicum, et quod abs te taceri, sed a nobis oportet agnosci, talem ac tantum uirum in peregrinis positum, curisque publicis laborantem, quod memorie fuerim, honori mihi est, non merori. Ignosce igitur agenti gratias quod me indignum non putasti cui succenseres tacenti. Nunc enim inter tot et tanta negotia, non tua, sed publica, id est omnium, non solum onerosas non esse, uerum etiam gratas esse posse litteras meas credidi beneuolentie tue, qua excellentiam uincis.

2. Cum enim accepissem mihi a fratribus epistolam missam sancti et precipuis meritis uenerandi pape Innocentii, quam per tuam Prestantiam ad me datam certis declaratur indiciis; ideo nullam tuam paginam simul aduectam esse putaueram quod scribendi et rescribendi cura nolueris, grauioribus rebus occupatus, obstringi. Nam utique consentaneum uidebatur ut qui mihi sancti uiri scripta dignatus es mittere, ea sumerem adiuncta cum tuis. Hinc ergo statueram non esse oneri litteras meas animo tuo, nisi esset necesse commendandi alicuius gratia, cui hoc negare non possem intercessionis officio; que solet nostra esse omnibus concedendi consuetudo, et quedam, etiam importuna, non tamen improbanda, professio. Itaque feci: nam amicum meum commendaui benignitati tue; a quo etiam sua rescripta iam sumpsi, agente gratias, quas et ipse ago.

 3. Si quid autem de te mali existimarem, presertim in ea causa  quam etiam non expressam, tamen mihi tua epistola redolebat; absit ut ad te tale aliquid scriberem, ubi ullum uel mihi uel cuiquam beneficium postularem. Aut enim conticescerem, obseruans tempus ubi te possem habere presentem; aut si litteris agendum putarem, illud potius agerem, et sic agerem, ut dolorem manifestare uix posses. Nam ideo post illius impiam crudelemque perfidiam , continuo sum a Carthagine profectus, occultato abscessu meo, ne tot ac tanti qui eius intra ecclesiam gladium formidabant, uiolentis fletibus et gemitibus me tenerent, putantes meam sibi aliquid posse prodesse presentiam, ut quem satis digne pro eius anima obiurgare non possem, pro illorum corporibus etiam rogare compellerer. Quam tamen eorum corporalem salutem satis parietes ecclesie muniebant. Ego autem duris coarctabar augustiis, quod neque ille me pateretur, qualem oporteret; et insuper facere cogerer quod non deceret. Dolebam etiam grauiter uicem uenerabilis cepiscopi mei tante rectoris Ecclesie, ad cuius pertinere dicebatur officium, post hominis tam nefariam fallaciam adhuc se prebere humilem, quo ceteris parceretur. Fateor; cum tantum malum nullo pectoris robore potuissem tolerare, discessi.

4. Hec esset et nunc silentii mei causa apud te, que fuit tunc discessionis mee, si te apud illum egisse crederem, ut tam nefarias ulcisceretur iniurias. Credunt ista qui nesciunt quomodo, et quoties, et que nobis dixeris, cum anxia cura perageremus ut quanto tibi familiarius inherebat, quanto ad eum crebrius uentitabas, quanto sepius cum solo colloquebaris, tanto magis curaret existimationem tuam; ne his qui tui dicebantur inimici talem exitum daret, ut nichil cum illo aliud egisse putareris. Quod quidem nec ego  credo, nec fratres mei qui te in loquelis audierunt, et auditu atque omni nutu uiderunt signa benigni pectoris tui. Sed, obsecro te, ignosce credentibus: homines enim sunt, et in animis hominum tante latebre sunt, et tanti recessus, ut omnes suspiciosi cum merito culpentur, etiam laudari arbitrentur se debere, quod cauti sint. Cause stabant; ab uno eorum quos teneri ille repente preceperat, grauissimam te passum fuisse iniuriam noueramus. Frater quoque eius, in quo Ecclesiam maxime persecutus est, nescio quid duriter quasi preferens tibi respondisse dicebatur. Putabantur tibi ambo esse suspecti. Postulati cum abiissent, te illic remanente, et cum illo secretius, ut ferebatur, loquente, subito iussi sunt detineri. Amicitiam uestram non recentem, sed ueterem, homines loquebantur. Famam confirmabat tanta coniunctio, et tam assidua solius cum solo sermocinatio. Potestas illius magna tunc erat. Calumnie facilitas radiabat. Non erat grande negotium procurari aliquem, qui diceret quod salute promissa dicendum ille mandasset. Omnia in tempore isto suffragabantur, ut etiam uno teste, tanquam inuidioso et credibili crimine, sine iubentis discrimine quilibet de medio tolleretur.

5. Nos interea, quoniam rumor erat quod ecclesiastica manus posset eos eripere, falsis promissionibus ludebamur; ut illo non solum quasi uolente, sed etiam instante, pro eis ad Comitatum episcopus mitteretur, ea pollicitatione interposita episcopalibus auribus, quod donec aliquid pro eis illic ageretur, nullum cause illorum excitaretur examen. Postremo, pridie quam terirentur, uenit ad nos Prestantia tua; spem dedisti, qualem nunquam antea dederas, quod eos tibi posset concedere profecturo, cum illi grauiter prudenterque dixisses, totum quod tecum tam assidue familiarius secretiusque loqueretur, non te honorare potius quam grauare [1 1Kb] , atque ad id ualere, quod communicato et pertractato inter uos mortis eorum consilio, nemo dubitaret quid post hec omnia sequeretur. Que cum te dixisse nobis indicares, inter narrandum namque tendens in eum locum ubi celebrantur sacramenta fidelium, stupentibus nobis ita iurasti te ista dixisse, ut non solum tunc, uerum etiam nunc post tam horrendum inopinatum exitum, cum tuos omnes nutus recolo, nimis mihi impudens uidear, si de te aliquid mali credam. Quibus tuis uerbis sic eum permotum fuisse dicebas, quod uelut familiare uiaticum tibi eorum donaturus esset salutem.

6. Unde testor Dilectioni tue, postero die, quo illius parturitionis nefarius fetus est ortus, cum esset nobis repente nuntiatum illos e carcere ad eum iudicem ductos, quanquam perturbati fuerimus, tamen ego considerans et que nobis pridie dixeras, et qui esset post illum exorturus dies, quoniam beati Cypriani erat pridiana solemnitas  , existimaui quod  etiam elegerit diem, quo et tibi postulata concederet, et uniuersam Christi Ecclesiam repente letificans, ad locum tanti martyris ascendere uoluerit, parcendi benignitate quam occidendi potestate sublimior; cum ecce nobis nuntius irruit, quo prius percussos esse nossemus, quam quomodo audirentur querere ualeremus. Prouisus enim erat et proximus locus, non suppliciis hominum deputatus, sed ornamento potius ciuitatis, ubi merito creditur propterea quosdam ante aliquot dies iussisse mactari, ne in istis inuidiosa nouitas esset: quos consilium fuit sic posse subripi Ecclesie, si non solum subito feriri iuberentur, uerum etiam in loco proximo ferirentur. Satis itaque indicauit ei matri se inferre non timuisse cruciatum, cuius timuit interuentum: Ecclesie scilicet sancte, inter cuius fideles in eius gremio baptizatos et ipsum utique noueramus. Post hunc igitur tanti moliminis exitum, cum tam diligenter nobiscum actum esset, ut etiam per te, etsi nesciente te, pene securi et pene certi de salute illorum pridie fieremus; quis non talium, qualis hominum multitudo est, indubitatum haberet, etiam a te nobis uerba data, illis animam ablatam? Ideo, sicut dixi, uir bone, etiamsi nos hoc non credimus, ignosce credentibus.

7. Absit autem a corde, et qualicumque uita mea, ut apud te pro aliquo intercederem, uel a te cuiquam beneficium postularem, si te crederem tanti huius mali, et tam conscelerate crudelitatis auctorem. Sed plane fateor, si etiam posthac in ea familiaritate estis in qua antea fuistis, pace tua sit liber dolor; multum nos quod nolebamus compellitis credere. Est autem consentaneum ut neque hoc credam, qui de te illa non credo. Amicus tuus inopinato successu repentine potestatis non magis persecutus est illorum uitam, quam tuam famam. Nec ista loquens, odia tua in illum, mei animi ac professionis oblitus, inflammo; sed ad fideliorem prouoco dilectionem. Qui enim sic agit cum malis, ut eos malitie peniteat, nouit etiam indignatione consulere: nam sicut mali obsunt assentando, ita boni aduersando prosunt. Suam quippe animam eodem ferro, quo alios insolentissime occidit, grauius altiusque percussit: quod post hanc uitam, si non eam penitendo correxerit, et patientia Dei bene usus fuerit, inuenire ac sentire cogetur. Sepe autem uita preseus etiam bonorum, Dei iudicio malis cripienda permissa est, ne talia perpeti putaretur malum. Mori quippe in carne quid potest obesse morituris? aut quid agunt qui mori timent, nisi ut paulo posterius moriantur? Quidquid obest morientibus, ex uita, non ex morte contingit; in qua si tales animas habuerint, qualibus christiana gratia subuenitur, non sane mors eorum uite bone occasus fuit, sed melioris occasio.

8. Et maioris  quidem mores apparebant huic  seculo amiciores esse quam Christo: quanquam et ipse iuuenilem prius secularemque uitam uxore ducta, non parua ex parte correxerat. Non tamen fortasse misericors Deus fratris eum esse in morte comitem nisi miserans uoluit. Ille uero alius religiose uiuit, et multum corde uitaque christiana. Hec eum fama precessit, ut in causa Ecclesie  sic ueniret: hec consecuta est cum uenisset. Que illi uero probitas in moribus, in amicitia fides, in doctrina studium, in religione sinceritas, in coniugio pudicitia, in iudicio continentia; erga inimicos patientia, erga amicos affabilitas, erga sanctos humilitas, erga omnes caritas; in beneficiis prestandis facilitas, in petendis pudor, in recte factis amor, in peccatis dolor! Quantum decus honestatis, qui splendor gratie, que cura pietatis; que in subueniendo misericordia, in ignoscendo beneuolentia, in orando fiducia! Quod salubriter sciebat, qua modestia loquebatur! quod inutiliter nesciebat, qua diligentia scrutabatur! Quantus in eo contemptus rerum presentium! quanta spes et desiderium bonorum eternorum! Ne relictis omnibus secularibus actionibus susciperet cingulum militie christiane, uinculum prepediebat uxorium, quo iam innodatus ceperat concupiscere meliora, quando iam non licebat illa, quamuis inferiora, disrumpere.

9. Quodam die frater eius, cum iam pariter in custodia tenerentur, ait illi: Si ego hec pro meritis patior peccatorum meorum; tu, cuius uitam nouimus, tam attente feruenterque [1 1Kb] christianam, quibus malis meritis ad ista perductus es? At ille: Paruumne, inquit, mihi existimas conferri diuinitus beneficium, si tamen hoc testimonium tuum de uita mea uerum est, ut hoc quod patior, etiamsi usque ad effusionem sanguinis patiar, ibi peccata mea puniantur, nec mihi ad futurum iudicium reserrentur. Hic forte aliquis credat eum fuisse sibi conscium aliquorum occultorum impudicitie peccatorum. Dicam ergo quid me Dominus Deus, ad magnam meam consolationem, ex eius ore audire, et plane scire uoluerit. Cum de hoc ipso, ut sunt humana, sollicitus, solus cum solo agerem, iam in eadem custodia constituto, ne quid esset unde maiore et insigniore penitentia Deum sibi placare deberet; ille ut erat uerecundie singularis, cum ipsam, licet falsam meam suspicionem erubesceret, sed admonitionem gratissime acciperet, modeste grauiterque subridens, et utraque manu meam dexteram apprehendens: Testor, inquit, Sacramenta que per hanc afferuntur [2 1Kb] manum, me nullum esse expertum concubitum preter uxorem, nec ante, nec postea.

10. Quid ergo huic in morte accidit mali, ac non potius plurimum boni, cum hec habens dona ad  Christum, sine quo inaniter habentur, ex hac uita migrauit? Que apud te non commemorarem, si crederem te laudibus eius offendi. Cum autem hoc non credo, nec illud profecto, quod te, non dico instante, sed saltem uolente aut optante posset occidi. Proinde iudicas nobiscum tanto sincerius, quanto innocentius, quod ille cum anima sua, quam cum istius corpore crudelius egerit; quando contemptis nobis, contemptis promissionibus suis, contemptis tot ac tantis petitionibus et admonitionibus tuis, contempta denique Ecclesia Christi , ad finem sue machinationis huius morte peruenit. An uero illius honos, istius uel carceri comparandus est, cum ille fureret sublimatus, iste gauderet inclusus? Horrendis et penalibus tenebris, omnes non tantum carceres, sed etiam inferos uincit scelerati hominis conscientia. Tibi etiam quid nocuit, cuius etsi famam grauiter lesit, tamen innocentiam non peremit? Quamuis fama quoque ipsa salua sit, et apud eos qui te melius nouerunt quam nos, et apud nos ipsos, qui curas nobiscum tuas, ne tam immane perpetraretur scelus, tanto expressas inspiciebamus affectu, ut tui cordis inuisibilia pene oculis cerneremus. Sibi igitur ille nocuit, quidquid nocuit; suam transfixit animam, suam uitam, suam conscientiam; suam denique ipsam famam, quam bonam solent etiam pessimi concupiscere, ceca illa crudelitate uastauit. Tanto enim est odiosior omnibus bonis, quanto magis impiis placere conatus est, uel placuisse letatus.

11. Ubi autem magis potuit apparere non eum habuisse necessitatem quam se habere confinxit, ut eius obtentu tanquam bonus faceret tantum malum, quam quod nec illi placuit de cuius precepto se ausus est excusare? Referat Prestantie tue sanctus diaconus qui per N. manus, ipse enim fuerat episcopo quem pro illis miseramus adiunctus, quemadmodum nec indulgentia illis danda uisa est, ne uel sic aliquo crimine notarentur; sed tantum commonitorium quo eos ab omni molestia liberos dimittere iuberetur. Gratuita igitur crudelitate, nulla necessitate , atrociter contristauit Ecclesiam. Ad cuius Ecclesie gremium frater eius, metuens perire, confugerat, ut eum uiuum tanti sceleris consiliarium reperiret: cuius Ecclesie etiam ipse, cum patronum offendisset, petiuit asylum, nec ei potuit denegari. Hunc si diligis, detestare; si non uis ut in eternum puniatur, exhorre. Sic existimationi tue, sic est uite illius consulendum: nam qui in eo diligit quod odit Deus, non solum odit ipsum, sed etiam seipsum.

12. Que cum ita sint, nec de tua benignitate credo quod tanti sceleris auctor uel particeps fueris, neque quod malitiosa crudelitate [1 1Kb] fefelleris: quod absit a uita et moribus tuis! Nec amicitias uestras tales uolo, quibus et ille in suum interitum glorietur de malo, et confirmetur humana suspicio; sed tales potius, quibus ad penitentiam disponatur, et talem ac tantam penitentiam,  qualem quantamque postulant tam horrenda uulnera medicinam: tanto quippe amicior eris, quanto sceleribus eius inimicior. Curiosum est Prestantie tue nosse rescriptis, ubi eo die fueris quo illud admissum est; quomodo acceperis, quid postea egeris, aut cum eum uideris quid ei dixeris, quid ab illo audieris. Ego enim ex quo inde postridie repente discessi, nichil quod hanc rem attinet, de te audire potui.

13. Quod uero in epistola tua legi, iam te cogi credere, ne a me uidereris, et Carthagini me negatum, tu potius cogis his uerbis ut absentie mee causas non taceam. Quarum est una, quoniam laborem quem in illa urbe perpeti necesse est, et quem si exponere uelim, aliud tantum loquendum est, iam sustinere non possum, quod infirmitati mee proprie, que nota est omnibus qui familiarius me nouerunt, accessit etiam senectus, que generis humani est communis infirmitas. Altera causa est, quod statui, si Dominus uelit, quantum mihi ex illis occupationibus, quas Ecclesie, cui proprio munere seruio, necessitas flagitat, datur temporis, id totum impendere labori studiorum ad ecclesiasticas scientias pertinentium; ubi me arbitror, si Dei misericordie placet, etiam posteris aliquid profuturum.

14. Unum est autem, si uerum queris audire, quod in te molestissime fero, quod cum sis et huius iam etatis, et huius uite ac probitatis, adhuc uis esse catechumenus; quasi fideles non possint, quanto sint fideliores atque meliores, tanto fidelius ac melius administrare rempublicam. Quid autem boni agitis in his tantis curis et laboribus uestris, nisi ut bene sit hominibus? Si enim hoc non agitis, uel dormire satius est noctesque diesque, quam uigilare in laboribus publicis, nulli utilitati hominum profuturis. Nec sane dubito Excellentiam tuam . . . .





EPISTOLA CLII [* 1Kb]  . Macedonius Augustino, querens num ex religione sit quod episcopi apud iudices intercedant pro reis.

Domino merito uenerabili, et unice colendo patri AUGUSTINO, MACEDONIUS.

1. Optatas admodum Sanctitatis tue litteras accepi per Bonifacium uenerande legis antistitem; quem eo magis receptum dilexi quod a me desiderata pertulerat, sermonem Sanctitatis tue et incolumitatem, domine merito uenerabilis, et unice colende pater. Itaque sine mora quod petebat obtinuit. uerum quoniam existit occasio, hoc ipsum quantulumcumque est quod admonitus indulsi, nolo sine mercede remanere. Cupio enim accipere eam que mihi commodet sine pendentis incommodo, imo que mihi commodet [1 1Kb] cum gloria dependentis.

2. Officium sacerdotii uestri esse dicitis interuenire pro reis, et nisi obtineatis, offendi, quasi quod erat officii uestri minime reportetis. Hic ego uehementer ambigo  utrum istud ex religione descendat. Nam si a Domino peccata adeo prohibentur, ut ne penitendi quidem copia post primam [1 1Kb] tribuatur; quemadmodum nos possumus ex religione contendere ut nobis qualecumque illud crimen fuerit, dimittatur? quod utique, cum impunitum uolumus, probamus. Et si constat non minus auctorem quam probatorem teneri in omnibus que peccantur, certum est nos culpe societate uinciri, quoties eum impunitum esse cupimus, qui culpe tenetur obnoxius. Tum preterea accedit hoc quod grauius est. Nam omnia peccata uidentur ueniabiliora, cum is qui reus est correctionem promittit: uerum nunc, ut mores nostri sunt, et sceleris penam cupiunt homines sibi relaxari, et id propter quod scelus admissum est, possidere. Pro his quoque interueniendum putat sacerdotium uestrum, de quibus adeo futuri nulla spes est, ut etiam in presenti eadem criminis ratio perseueret. Nam qui tam peruicaciter tenet propter que crimen admisit, ostendit se, ubi licentia fuerit, similia peccaturum.

3. Ob hec igitur consulo prudentiam tuam, et me hoc ambiguo quo laboro, absolui desidero: nec ob aliam causam consultum te putes. Ceterum hoc mihi propositum est, ut intercessoribus, presertim talis meriti qualis tu es, etiam gratiam agam. Pleraque enim que sponte facere uideri nolo, ne remissio seueritatis alios armet in crimina, opto bonis intercessoribus relaxare, ut quod libens concedo, salua seueritate iudicii, alterius merito uideatur indultum. De scriptis Sanctitatis tue aliqua mihi promiseras, et non accepi; queso ut uel nunc mittas, et ad hanc meam epistolam respondeas, ut quia Sanctitatem tuam interim uidere non datur, saltem sermonibus tuis pascar. Incolumem Sanctitatem tuam diuinitas eterna tueatur euo largissimo, domine merito uenerabilis, et uere colende pater.



EPISTOLA CLIII  . Quesito respondet Augustinus; multa obiter disserens de restituendis rebus que proximo ablate uel male parte sunt.

AUGUSTINUS episcopus, famulus Christi familieque eius, dilecto filio MACEDONIO [2 1Kb] , in Domino salutem.



CAP. PRIMUM.

1. Negotiosissimum in republica uirum, et non suis, sed aliorum utilitatibus attentissimum, qualem te esse et tibi gratulamur et rebus humanis, nec deserere debemus alloquio, nec occupare proemio. Accipe itaque quod per me, uel nosse uoluisti, uel utrum ipse nossem experiri. Quod si paruum aut superfluum iudicares, nullo modo inter tam magnas tamque necessarias curas tuas curandum esse censeres. Queris a me cur officii sacerdotii nostri esse dicamus interuenire pro reis, et nisi obtineamus, offendi quasi quod erat officii nostri minime reportemus. Ubi uehementer te dicis ambigere utrum istud ex religione  descendat. Deinde adiungis qua ratione ita mouearis: Nam si a Domino peccata, inquis, adeo prohibentur, ut nec penitendi quidem copia post primam tribuatur; quemadmodum nos possumus ex religione contendere ut qualecumque illud crimen fuerit, dimittatur? Adhuc grauius urges, et dicis, nos probare quod uolumus impunitum; et si constat non minus auctorem quam probatorem teneri in omnibus que peccantur, certum esse nos culpe societate uinciri, quoties eum impunitum esse uolumus, qui culpe tenetur obnoxius.

2. His uerbis quem non terreas tue lenitatis et humanitatis ignarum? Unde nos qui te nouimus, et hec querendi gratia, non decernendi, scripsisse minime dubitamus, aliis uerbis tuis ad ista citius respondemus. Tanquam enim nos hesitare in hac questione nolueris, aut preuidisti quid dicturi essemus, aut admonuisti quid dicere deberemus; et aisti: Tum preterea accedit hoc quod grauius est. Nam omnia peccata uidentur ueniabiliora, cum is qui reus est correctionem promittit. Antequam ergo discutiam quid sit illud grauius quod in epistola tua sequitur, hoc interim quod dedisti accipiam, eoque utar ad molem hanc amouendam, qua nostre intercessiones posse reprimi uidebantur. Ideo quippe, quantum facultas datur, pro peccatis omnibus intercedimus, quia omnia peccata uidentur ueniabiliora, cum is qui reus est correctionem promittit. Hec tua est, hec et nostra sententia.

3. Nullo modo ergo culpas quas corrigi uolumus, approbamus, nec quod perperam committitur, ideo uolumus impunitum esse, quia placet; sed hominem miserantes, facinus autem seu flagitium detestantes, quanto magis nobis displicet uitium, tanto minus uolumus inemendatum interire uitiosum. Facile enim est atque procliue malos odisse, quia mali sunt: rarum autem et pium eosdem ipsos diligere, quia homines sunt; ut in uno simul et culpam improbes, et naturam approbes, ac propterea culpam iustius oderis, quod ea fedatur natura quam diligis. Non est igitur iniquitatis, sed potius humanitatis societate deuinctus, qui propterea est criminis persecutor, ut sit hominis liberator. Morum porro corrigendorum nullus alius quam in hac uita locus est; nam post hanc, quisque id habebit quod in hac sibimet conquisierit. Ideo compellimur humani generis caritate interuenire pro reis, ne istam uitam sic finiant per supplicium, ut ea finita non possint finire supplicium.



CAPUT II.

4. Noli ergo dubitare hoc officium nostrum ex religione descendere, cum Deus apud quem nulla est iniquitas, cuius summa potestas est, qui non tantum qualis quisque sit uidet, uerum etiam qualis futurus sit preuidet, qui solus potest in iudicando non labi, quia in cognoscendo non potest falli, facit tamen, sicut Euangelium loquitur, solem suum oriri super bonos et malos, et pluit super iustos et iniustos. Cuius mirabilis bonitatis ut simus imitatores, Dominus Christus exhortans, Diligite, inquit, inimicos uestros; benefacite eis qui uos oderunt; et orate pro eis qui uos persequuntur: ut sitis filii Patris uestri qui in celis est, qui facit solem suum oriri super bonos et malos, et pluit  super iustos et iniustos . Hac indulgentia et lenitate diuina multos abuti ad perniciem suam quis nesciat? Quos arguens Apostolus et grauiter increpans dicit: Existimas autem, o homo omnis qui iudicas eos qui talia agunt, et facis ea, quoniam tu effugies iudicium Dei? An diuitias benignitatis eius, et patientie, et longanimitatis contemnis? ignoras quoniam benignitas Dei ad penitentiam te adducit? Secundum autem duritiam tuam et cor impenitens thesaurizas tibi iram in die ire et reuelationis iusti iudicii Dei, qui reddet unicuique secundum opera eius . Numquid quoniam isti in sua nequitia perseuerant, ideo Deus in sua patientia non perseuerat; per pauca in hoc seculo puniens, ne diuina prouidentia non esse credatur, et multa seruans ultimo examini, ut futurum iudicium commendetur?

5. Non, ut opinor, magister ille celestis impietatem nos diligere precipit, cum precipit ut nostros diligamus inimicos, benefaciamus eis qui nos oderunt, oremus pro eis qui nos persequuntur; cum procul dubio, si pie Deum colimus, inimicos atque odiis aduersum nos acerrimis incitatos ac persecutores, nisi impios habere non possimus. Num igitur diligendi sunt impii? num impiis benefaciendum est? num pro impiis etiam orandum est? Ita plane. Qui enim hoc precipit, Deus est; nec tamen nos hoc pacto societati adiungit impiorum, quibus et ipse parcendo, et uitam salutemque largiendo, non utique sociatur. Consilium quippe eius, quantum homini pio nosse donatum est, exponit Apostolus dicens, Ignoras quia patientia Dei ad penitentiam te adducit? Ad hanc uolumus adduci pro quibus interuenimus; non eorum peccatis uel parcimus, uel fauemus.



CAPUT III.

6. Nam quosdam quorum crimina manifesta sunt, a uestra seueritate liberatos, a societate tamen remouemus altaris, ut penitendo placare possint [1 1Kb] quem peccando contempserant, seque ipsos puniendo. Nam nichil aliud agit quem ueraciter penitet, nisi ut id quod mali fecerit, impunitum esse non sinat: eo quippe modo sibi non parcenti ille parcit, cuius altum iustumque iudicium nullus contemptor euadit. Quod si iniquis et scelestis ille parcendo, eisque uitam salutemque largiendo, etiam plerisque corum quos nouit non acturos penitentiam, tamen exhibet patientiam; quanto magis nos in eos qui correctionem promittunt, et utrum faciant quod promittunt incerti sumus, misericordes esse debemus, ut rigorem uestrum pro eis intercedendo flectamus, pro quibus et Dominum, quem nichil de moribus eorum etiam futuris latet, non tamen impudenter, quia hoc ipse precepit, oramus!

7. In tantum autem hominum aliquando iniquitas progreditur, ut etiam post actam penitentiam, post altaris reconciliationem, uel similia uel grauiora committant: et tamen Deus facit etiam super tales oriri solem suum; nec minus tribuit quam ante tribuebat largissima munera uite ac salutis. Et quamuis eis  in Ecclesia locus humillime penitentie [1 1Kb] non concedatur; Deus tamen super eos sue patientie non obliuiscitur. Ex quorum numero si quis nobis dicat, Aut date mihi eumdem iterum penitendi locum, aut desperatum me permittite, ut faciam quidquid libuerit, quantum meis opibus adiuuor, et humanis legibus non prohibeor, in scortis, omnique luxuria, damnabili quidem apud Dominum, sed apud homines plerosque etiam laudabili: aut si me ab hac nequitia reuocatis, dicite utrum mihi aliquid prosit ad uitam futuram, si in ista uita illecebrosissime uoluptatis blandimenta contempsero, si libidinum incitamenta frenauero, si ad castigandum corpus meum multa mihi etiam licita et concessa subtraxero, si me penitendo uehementius quam prius excruciauero, si miserabilius ingemuero; si fleuero uberius, si uixero melius, si pauperes sustentauero largius, si caritate, que operit multitudinem peccatorum , flagrauero ardentius; quis nostrum ita desipit, ut huic homini dicat, Nihil tibi ista proderunt in posterum; uade, saltem uite huius suauitate perfruere? Auertat Deus tam immanem sacrilegamque dementiam! Quamuis ergo caute salubriterque prouisum sit ut locus illius humillime penitentie semel in Ecclesia concedatur, ne medicina uilis minus utilis esset egrotis, que tanto magis salubris est, quanto minus contemptibilis fuerit; quis tamen audeat dicere Deo: Quare huic homini, qui post primam penitentiam rursus se laqueis iniquitatis obstringit, adhuc iterum parcis? Quis audeat dicere erga istos non agi quod Apostolus ait, Ignoras quia patientia Dei ad penitentiam te adducit? aut istis exceptis esse definitum quod scriptum est, Beati omnes qui confidunt in eum ? aut ad istos non pertinere quod dicitur, uiriliter agite, et confortetur cor uestrum, omnes qui speratis in Dominum ?

8. Cum igitur super peccatores tanta sit patientia, tanta misericordia Dei, ut in hac temporali uita moribus emendatis, non damnentur in eternum; qui nullius que sibi prebeatur exspectat misericordiam, quoniam nemo est illo beatior, nemo potentior, nemo iustior: quales non esse oportet homines erga homines, qui hanc uitam nostram quantacumque laude cumulemus, eam sine peccato esse non dicimus? quod si dixerimus, nos ipsos, sicut scriptum est, decipimus, et ueritas in nobis non est . Proinde licet accusatoris alia persona sit, alia defensoris, alia intercessoris, alia iudicis, de quorum propriis officiis nimis longum est, et non necessarium hoc sermone disserere; sic tamen etiam ipsos criminum ultores, atque in hoc officio non ira propria concitatos, sed legum ministros, nec suarum, sed alienarum examina tarum iniuriarum uindices, quales iudices esse debent, terruit censura diuina, ut cogitarent sibi propter sua peccata Dei misericordiam necessariam, nec putarent ad culpam sui officii pertinere, si quid erga eos misericorditer agerent, quorum uite necisque haberent  legitimam potestatem.



CAPUT Iu.

9. Nam cum ad Dominum Christum Iudei adduxissent mulierem in adulterio comprehensam, eumque tentantes dicerent quod iussa esset Lege lapidari, ac deinde quererent quid de illa ipse preciperet; respondit eis: Qui sine peccato est uestrum, prior in eam lapidem iaciat . Ita nec Legem improbauit, que huiusmodi reas iussit occidi; et illos terrendo ad misericordiam reuocauit, quorum iudicio hec posset occidi. Puto quod hac sententia Domini audita, si presens fuit etiam maritus ipse qui uiolatam sui tori fidem uindicari postulabat, exterritus animum ad uoluntatem parcendi ab ulciscendi cupiditate deflexit. Nam quomodo non est admonitus accusator ne suas persequeretur iniurias, quando ipsi iudices ita sunt a uindicando prohibiti, qui in adultera punienda, non priuato dolori compellebantur seruire, sed Legi? Unde Ioseph, cui uirgo Maria, Domini mater, fuerat desponsata, cum eam comperisset esse pregnantem, cui se nouerat non esse commixtum, et ob hoc nichil aliud quam adulteram credidisset, puniri tamen eam noluit; nec approbator flagitii fuit Nam hec uoluntas eius etiam iustitie deputatur: ita quippe de illo scriptum est, Et cum esset homo iustus, et nollet eam diuulgare, statuit eam occulte dimittere. Hec eo cogitante, apparuit illi angelus qui doceret esse numinis, quod ille putauerat criminis .

10. Si ergo cogitata infirmitate communi, et accusatorius dolor, et iudicatorius rigor frangitur; quod tandem censes pro reis esse debere, uel defensoris uel intercessoris officium? quandoquidem et uos uiri boni qui nunc iudices estis, et in foro aliquando uersati causas hominum suscepistis, scitis quam libentius defendere quam accusare soleretis. Et tamen defensor ab intercessore plurimum distat: nam ille diluendis uel obtegendis criminibus operam maxime impendit; intercessor autem etiam cum de culpa constat, pro pena remouenda uel temperanda curam gerit. Hoc sunt apud Deum pro peccatoribus iusti; hoc pro se ipsi peccantes inuicem ut faciant admonentur: nam scriptum est, Confitemini inuicem peccata uestra, et orate pro uobis . Has sibi partes humanitatis, ubi potest, omnis homo apud hominem uindicat. Nam quod ipse quisque domi sue puniret admissum, in alterius domo uult impunitum. Siue enim adhibeatur apud amicum, siue ille cuiquam in quem potestas ulciscendi est se presente succenseat, siue irascenti fortuito superueniat; non iustissimus, sed inhumanissimus iudicatur, si non interueniat. Scio ego te ipsum cum aliis amicis tuis in ecclesia Carthaginensi intercessisse pro clerico, cui merito succensebat episcopus; et utique nullum ibi discrimen sanguinis sub incruenta disciplina timebatur: nec cum id, quod etiam uobis displicebat, inultum esse uelletis, tanquam delicti approbatores uos iudicabamus, sed tanquam humanissimos intercessores audiebamus. Si ergo uobis fas est ecclesiasticam correptionem intercedendo mitigare; quomodo episcopus uestro gladio  debet [1 1Kb] intercedere, cum illa exeratur ut in quem exeritur bene uiuat, iste ne uiuat!

11. Postremo ipse Dominus apud homines intercessit, ne lapidaretur adultera, et eo modo nobis intercessionis commendauit officium; nisi quia ille terrendo fecit, quod nos petendo. Ille enim Dominus, nos serui sumus: uerumtamen ille sic terruit, ut omnes timere debeamus. Quis enim est nostrum sine peccato? Quod cum illis dixisset a quibus ei offerebatur punienda peccatrix, ut qui sciret se esse sine peccato, prior in illam lapidem mitteret; cecidit seuitia, tremente conscientia: tunc enim ex illa iam congregatione dilapsi, solam misericordi miseram reliquerunt. Cedat huic sententie pietas Christianorum, cui cessit impietas Iudeorum: cedat humilitas obsequentium, cui cessit superbia persequentium: cedat confessio fidelis, cui cessit simulatio tentatoris. Malis parce, uir bone: quanto melior, tanto esto mitior; quanto fic celsior potestate, tanto humilior fiere pietate [2 1Kb] .



CAPUT u.

12. Ego quidem intuens, mores tuos, appellaui te uirum bonum; sed tu intuens uerba Christi, dic tibi ipsi: Nemo bonus, nisi unus Deus . Quod cum uerum sit , nec ego tamen illud existimari debeo fallaci assentatione dixisse, et dominicis uerbis quasi contrarius exstitisse, ut cum ille dicat, Nemo bonus, nisi unus Deus, ego te appellauerim uirum bonum: non enim et ipse Dominus contraria sibi locutus est, ubi ait, Bonus homo de bono thesauro cordis sui profert bona . Deus ergo singulariter bonus est, et hoc amittere non potest; nullius enim boni participatione bonus est, quoniam bonum quo bonus est, ipse sibi est: homo autem cum bonus est, ab illo bonus est; quod a seipso esse non potest. Illius enim spiritu boni fiunt, quicumque boni fiunt; cuius capax creata est nostra natura per propriam uoluntatem. Pertinet ergo ad nos, ut boni simus, accipere et habere quod dat qui de suo bonus est: quo quisque neglecto, de suo malus est. Proinde in quantum homo recte agit, id est, scienter et amanter et pie bonum operatur, in tantum bonus est: in quantum autem peccat, id est, a ueritate et caritate et pietate deuiat, in tantum malus est. Quis autem est in hac uita sine aliquo peccato? Sed eum dicimus bonum, cuius preualent bona; eumque optimum, qui peccat minimum.

13. Idcirco ipse Dominus, quos dicit bonos propter participationem gratie diuine, eosdem etiam malos dicit propter uitia infirmitatis humane; donec totum quo constamus, ab omni uitiositate sanatum, transeat in eam uitam, ubi nichil omnino peccabitur. Nam utique bonos docebat orare, non malos, quibus precepit ut dicerent, Pater noster, qui es in celis. Ex hoc enim boni quo filii Dei, non natura geniti, sed gratia facti, tanquam hi quibus recipientibus eum, dedit potestatem filios Dei fieri . Que generatio  spiritualis, more Scripturarum, etiam adoptio nominatur, ut distinguatur ab illa generatione Dei de Deo, ceterni de eterno, unde scriptum est: Generationem eius quis enarrabit ? Cum ergo bonos esse demonstrauerit, quos uoluit Deo ueraciter dicere, Pater noster, qui es in celis; precepit tamen ut in eadem oratione inter cetera dicerent: Dimitte nobis debita nostra, sicut et nos dimittimus debitoribus nostris. Que debita esse peccata, quamuis manifestum sit, postea tamen manifestius declarauit dicens: Si enim dimiseritis peccata hominibus, dimittet uobis et Pater uester peccata uestra . Hanc orationem baptizati orant, nec est prorsus preteritorum aliquid peccatorum, quod non baptizatis in sancta Ecclesia dimittatur. Sed postea uiuendo in hac fragilitate mortali, nisi contraherent quod dimittendum esset, non ueraciter dicerent, Dimitte nobis debita nostra. Boni ergo, in quantum [1 1Kb] filii Dei sunt; in quantum autem peccant , utique mali sunt.

14. Nisi forte quis dicat, alia bonorum, alia malorum esse peccata; quod non usquequaque improbabiliter dicitur. uerumtamen Dominus iehsu sine ulla ambiguitate malos appellauit eosdem ipsos quorum patrem dicebat Deum. Nam in eodem sermone, ubi illam docet orationem, alio loco exhortans ad precandum Deum, ait, Petite, et accipietis; querite, et inuenietis; pulsate, et aperietur uobis. Omnis enim qui petit, accipit; et qui querit, inuenit; et pulsanti aperietur: et paulo post, Si ergo uos, inquit, cum sitis mali, nostis bona data dare filiis uestris; quanto magis Pater uester, qui in celis est, dabit bona petentibus se ? Num igitur Deus pater malorum est? Absit. Quomodo ergo dicitur, pater uester celestis, quibus dicitur, cum sitis mali: nisi quia utrumque ueritas monstrat, quid simus Dei bono [2 1Kb] , quid humano uitio; hoc commendans, illud emendans? Merito ait Seneca : Omnes odi qui malos odit. Et tamen ideo diligendi sunt mali, ut non sint mali; quemadmodum, non ut permaneant, sed ut sanentur, diliguntur egroti.

15. Quidquid autem post eam que fit in Baptismo, abolitionem peccatorum, in hac uita manendo peccamus, etiamsi non tale sit quod a diuinis remoueri compellat altaribus, non dolore sterili, sed misericordie sacrificiis expiatur. Quod ergo agimus ut faciatis intercedentibus nobis, Deo nos noueritis offerre pro uobis. Indigetis enim misericordia quam prebetis; et uidete quis dixerit, Dimittite et dimittetur uobis, date et dabitur uobis . Quanquam etiamsi ita uiueremus, ut non esset quare diceremus, Dimitte nobis debita nostra; quanto a nequitia purior animus esset, tanto clementia plenior esse deberet, ut si non compungeremur sententia Domini dicentis, Qui uestrum  est sine peccato, prior in illam lapidem iaciat, ipsius qui hoc dixit sectaremur exemplum, qui cum esset utique sine peccato, ait mulieri quam perterriti illi reliquerant: Nec ego te damnabo; uade, iam deinceps noli peccare. Potuit enim metuere flagitiosa mulier ne illis discedentibus, qui sua peccata cogitauerant ut peccato parcerent alieno, illam iustissime iam ipse damnaret qui erat sine peccato. At ille non conscientia pauidus, sed plenus clementia, cum illa respondisset a nemine se fuisse damnatam, Nec ego te, inquit, damnabo: tanquam diceret, Si malitia tibi parcere potuit, quid metuis innocentiam? Et ne delictorum non donator, sed approbator uideretur; uade, ait, iam deinceps noli peccare; ut se homini pepercisse, non hominis culpam sibi placuisse monstraret. Iam uides igitur de religione descendere, nec nos societate criminum obstringi, quod intercedimus plerumque etiam pro sceleratis, etsi non scelerati, tamen pro peccatoribus peccatores, et quod ueraciter potius quam iniuriose dictum accipias, puto quod apud peccatores.



CAPUT uI.

16. Nec ideo sane frustra instituta sunt potestas regis, ius gladii cognitoris, ungule carnificis, arma militis, disciplina dominantis, seueritas etiam boni patris. Habent ista omnia modos suos, causas, rationes, utilitates. Hec cum timentur, et cercentur mali, et quietius inter malos uiuunt boni: non quia boni pronuntiandi sunt qui talia metuendo non peccant, non enim bonus est quispiam timore pene, sed amore iustitie; uerumtamen non inutiliter etiam metu legum humana cercetur audacia, ut et tuta sit inter improbos innocentia, et in ipsis improbis dum formidato supplicio frenatur facultas, inuocato Deo sanetur uoluntas. Sed huic ordinationi rerum humanarum contrarie non sunt intercessiones episcoporum; imo uero nec causa, nec locus intercedendi ullus esset, si ista non essent. Tanto enim sunt intercedentium et parcentium beneficia gratiora, quanto peccantium iustiora supplicia. Nec ob aliud, quantum sapio, in ueteri Testamento, antiquorum temporibus Prophetarum seuerior Legis uindicta feruebat, nisi ut ostenderetur recte iniquis penas constitutas: ut quod eis parcere Noui Testamenti indulgentia commonemur, aut remedium sit salutis, quo peccatis parcatur et nostris; aut commendatio mansuetudinis, ut per eos qui parcunt, ueritas predicata non tantum timeatur, uerum etiam diligatur.

17. Plurimum autem interest quo animo quisque parcat. Sicut enim est aliquando misericordia puniens, ita et crudelitas parcens. Nam, ut exempli gratia manifestum aliquid ponam, quis non crudelem uerius dixerit eum qui puero pepercerit uolenti obstinatissime de serpentibus ludere? quis autem non misericordem qui talia prohibens, contemptorem uerborum etiam uerberibus emendauerit? et ideo non usque ad mortem protendenda est disciplina, ut sit cui prodesse possit. Quanquam etiam cum homo ab homine occiditur, multum distet utrum fiat nocendi cupiditate, uel iniuste aliquid auferendi, sicut fit ab inimico, sicut a latrone; an ulciscendi uel obediendi ordine, sicut a iudice, sicut a  carnifice; an euadendi uel subueniendi necessitate, sicut interimitur latro a uiatore, hostis a milite. Et aliquando qui causa mortis fuit, potius in culpa est, quam ille qui occidit; uelut si quisquam decipiat fideiussorem suum, atque ille pro isto supplicium legitimum luat. Nec tamen omnis qui causa aliene mortis est, reus est. Quid si enim quisquam stuprum petat, seseque, si non impetrauerit, interimat? quid si filius timens patris pia uerbera, precipitio pereat? quid si alius homine liberato, uel ne alius liberetur, sibi ipse mortem inferat? Num propter istas alienarum mortium causas, aut sceleri consentiendum est, aut uindicta peccati, que non fit nocendi, sed corrigendi studio, etiam paterna tollenda, aut opera misericordie cohibenda sunt? Hec cum accidunt, debemus eis humanum dolorem; non propter illa, ne accidant, recte factorum reprimimus uoluntatem.

18. Sic etiam cum intercedimus pro peccatore damnando, sequuntur aliquando que nolumus; siue in ipso qui nostra intercessione liberatur, ut uel immanius impunita grassetur audacia, subdita cupiditati, ingrata lenitati, atque unus morti ereptus plurimos necet; uel ipso per beneficium nostrum in melius commutato, moribusque correcto, alius male uiuendo pereat, sibique huius impunitate proposita, talia uel grauiora committat. Non, ut opinor, hec mala imputanda sunt nobis, cum intercedimus uobis: sed potius illa bona que, cum id facimus, intuemur et uolumus; id est commendatio mansuetudinis ad conciliandam dilectionem uerbo ueritatis, et ut qui liberantur a temporali morte, sic uiuant, ne in eternam, unde nunquam liberentur, incurrant.

19. Prodest ergo et seueritas uestra, cuius ministerio quies adiuuatur et nostra; prodest et intercessio nostra, cuius ministerio seueritas temperatur et uestra. Non uobis displiceat quod rogamini a bonis; quia nec bonis displicet quod timemini a malis. Nam hominum iniquitatem etiam apostolus Paulus non tantum de iudicio futuro, uerum etiam de presentibus uestris securibus [1 1Kb] terruit, asserens et ipsas ad dispensationem diuine prouidentie pertinere. Omnis, inquit, anima potestatibus sublimioribus subdita sit: non est enim potestas, nisi a Deo; que autem sunt, a Deo ordinate sunt. Quapropter qui resistit potestati, Dei ordinationi resistit; qui autem resistunt, ipsi sibi iudicium acquirunt: principes enim non sunt timori boni operis, sed mali. uis autem non timere potestatem? Bonum fac, et habebis laudem ex illa: Dei enim minister est tibi in bonum. Quod si malum feceris, time; non enim frustra gladium portat: Dei enim minister est, uindex in iram ei qui male agit. Ideoque necessitate subditi estote, non solum propter iram, sed et propter conscientiam. Ideo enim et tributa prestatis: ministri enim Dei sunt, in hoc ipsum perseuerantes. Reddite omnibus debita: cui tributum, tributum; cui uectigal, uectigal; cui timorem, timorem; cui honorem, honorem. Nemini quidquam debeatis, nisi  ut inuicem diligatis . Hec uerba Apostoli, utilitatem uestre seueritatis ostendunt. Proinde sicut dilectionem iussi sunt terrentibus debere qui timent, ita dilectionem iussi sunt timentibus debere, qui terrent. Nihil nocendi cupiditate fiat, sed omnia consulendi caritate; et nichil fiat [1 1Kb] immaniter, nichil inhumaniter. Ita formidabitur ultio cognitoris, ut [2 1Kb] nec intercessoris religio contemnatur; quia et plectendo et ignoscendo hoc solum bene agitur, ut uita hominum corrigatur. Quod si tanta est peruersitas et impietas, ut ei corrigende nec disciplina possit prodesse, nec uenia; a bonis tamen intentione atque conscientia quam Deus cernit, siue seueritate, siue lenitate, nonnisi officium dilectionis impletur.

20. Quod autem in epistola tua sequitur, ubi dicis, uerum nunc, ut mores nostri sunt, et sceleris penam cupiunt sibi homines relaxari, et id propter quod scelus admissum est possidere; pessimum hominum genus commemoras, cui penitendi medicina omnino non prodest. Si enim res aliena, propter quam peccatum est, cum reddi possit, non redditur, non agitur penitentia, sed fingitur: si autem ueraciter agitur, non remittetur peccatum, nisi restituatur ablatum; sed, ut dixi, cum restitui potest. Plerumque enim qui aufert, amittit; siue alios patiendo malos, siue ipse male uiuendo, nec aliud habet unde restituat. Huic certe non possumus dicere, Redde quod abstulisti, nisi cum eum habere credimus et negare. Ubi quidem si aliquos sustinet a repetente cruciatus, dum existimatur habere quod reddat, nulla est iniquitas; quia etsi non est unde luat ablatam pecuniam, merito tamen dum eam per molestias corporales redhibere compellitur, peccati quo male ablata est, penas luit. Sed inhumanum non est etiam pro talibus intercedere, tanquam pro reis criminum; non ad hoc ut minime restituantur aliena, sed ne frustra homo in hominem seuiat, ille presertim qui iam remisit culpam, sed querit pecuniam, et si fraudari metuit, non expetit uindicari. Denique in talibus causis, si persuadere potuerimus eos pro quibus interuenimus, non habere quod poscitur, continuo nobis eorum molestie relaxantur. Aliquando autem misericordes et in ipso dubio nolunt homini pro incerta pecunia certa inferre supplicia. Ad hanc misericordiam uos etiam nos prouocare et exhortari decet: melius enim, etiamsi habet, amittis, quam si non habet, aut excrucias, aut occidis. Sed pro istis magis apud eos qui repetunt, quam apud eos qui iudicant, intercedere conuenit; ne ipse uideatur auferre, qui cum habeat potestatem, non cogit reddere: quamuis in cogendo ita debeat adhibere integritatem, ut ne amittat humanitatem.

21. Illud uero fidentissime dixerim, eum qui pro homine ad hoc interuenit ne male ablata restituat, et qui ad se confugientem, quantum honeste potest, ad restituendum non compellit, socium esse fraudis et criminis. Nam misericordius opem nostram talibus  subtrahimus, quam impendimus: non enim opem fert qui ad peccandum adiuuat, ac non potius subuertit atque opprimit. Sed numquid ideo nos aut exigere, aut ad exigendum tradere, uel possumus uel debemus? Agimus quantum episcopalis facultas datur, et humanum quidem nonnunquam, sed maxime ac semper diuinum iudicium comminantes. Nolentes autem reddere, quos nouimus et male abstulisse et unde reddant habere, arguimus, increpamus, et detestamur; quosdam clam, quosdam palam, sicut diuersitas personarum diuersam uidetur posse recipere medicinam, nec in aliorum perniciem ad maiorem insaniam concitari. Aliquando etiam, si res magis curanda non impedit, sancti altaris communione priuamus.

22. uerum sepe accidit ut nos fallant, uel negando se abstulisse, uel affirmando se unde restituant non habere: sepe etiam et uos fallimini, putando uel nos non agere ut reddant, uel ipsos habere unde reddant; et omnes aut pene omnes homines amamus nostras suspiciones uel uocare uel existimare cognitiones, quando credibilibus rerum signis mouemur, cum credibilia nonnulla sint falsa, sicut incredibilia nonnulla sunt uera. Ideo quosdam commemorans, qui et sceleris penam sibi cupiunt relaxari, et id propter quod scelus admissum est possidere, addidisti et aisti: Pro his quoque interueniendum putat sacerdotium uestrum. Fieri enim potest ut tu scias quod ego nescio, et propterea putem pro aliquo interueniendum, quod me fallere potuit, cum te non potuerit, ut ego eum non credam possidere quod tu possidere nosti. Ita fit ut cum de reo sententia non una sit nostra, neutri tamen nostrum placeat quod res non redditur aliena. De homine, ut homines, diuersa sentimus; sed in ipsa iustitia simul sumus. Eodem modo etiam fieri potest ut quod scio aliquem non habere, hoc eum tu habere non certissime teneas, sed credibiliter suspiceris; et ob hoc tibi uidear interuenire pro eo qui et sceleris penam sibi cupiat relaxari, et id propter quod scelus admissum est possidere. Ad summam igitur neque apud te, neque apud tales, si qui reperiuntur qualem te esse gaudemus, neque apud ipsos qui magno studio aliena ac nichil profutura, multumque etiam periculosa ac perniciosa petunt, neque apud cor meum cui testis est Deus, ausim dicere, sentire, decernere, interueniendum esse pro aliquo, ut quod scelere abstulit, sceleris impunitate possideat: sed ut remissa iniuria, quod iniuriose abstulit reddat; si tamen habet quod abstulit, uel aliud unde illud restituat.

23. Non sane quidquid ab inuito sumitur, iniuriose aufertur. Nam plerique nec medico uolunt reddere honorem suum, nec operario mercedem; nec tamen hec qui ab inuito accipiunt, per iniuriam accipiunt, que potius per iniuriam non darentur. Sed non ideo debet iudex uendere iustum iudicium, aut testis uerum testimonium, quia uendit aduocatus iustum patrocinium et iurisperitus uerum consilium: illi enim inter utramque partem ad examen adhibentur; isti ex una parte consistunt. Cum autem iudicia et testimonia,  que nec iusta et uera uendenda sunt, iniqua et falsa uenduntur, multo sceleratius utique pecunia sumitur, quia scelerate etiam quamuis a uolentibus datur. Ille tamen solet tanquam male sibi ablatam pecuniam repetere, qui iustum iudicium emit, quoniam uenale esse non debuit: qui uero pro iniquo iudicio dedit, uellet quidem repetere, nisi timeret uel puderet emisse.

24. Sunt alie persone inferioris loci, que ab utraque parte non insolenter accipiunt, sicut officialis, et a quo admouetur [1 1Kb] , et cui admouetur officium: ab his extorta per immoderatam improbitatem, repeti solent; data per tolerabilem consuetudinem, non solent: magisque reprehendimus, qui talia inusitate repetiuerunt, quam qui ea de more sumpserunt; quoniam multe necessarie persone rebus humanis, uel inuitantur huiusmodi commodis, uel tenentur. Isti si uiam uite mutauerint, aut excellentioris conscenderint sanctitatis gradum, facilius ea que hoc modo acquisierunt, tanquam sua pauperibus largiuntur, quam eis a quibus accepta sunt, tanquam aliena restituunt. Qui uero contra ius societatis humane, furtis, rapinis, calumniis, oppressionibus, inuasionibus abstulerit, reddenda potius quam donanda censemus: Zachei publicani euangelico exemplo, qui cum hospitio Dominum suscepisset, in uitam sanctam repente mutatus, Dimidium, inquit, rerum mearum do pauperibus, et si cui aliquid abstuli, quadruplum reddo .

25. uerumtamen si iustitia sincerius consulatur, iustius dicitur aduocato, Redde quod accepisti, quando contra ueritatem stetisti, iniquitati adfuisti, iudicem fefellisti, iustam causam oppressisti, de falsitate uicisti ; quam cuiquam in quolibet officio militanti, Redde quod accepisti, quando iubente iudice cuicumque cause necessarium hominem tenuisti, ne resisteret uinxisti, ne fugeret inclusisti, postremo aut permanente lite exhibuisti, aut finita dimisisti. Sed illud cur aduocato non dicatur in promptu est, quia scilicet ita non uult homo repetere quod patrono, ut male uinceret, dedit; sicut non uult reddere quod ab aduersario, cum male uicisset, accepit. Quis tandem aduocatus, aut ex aduocato ita uir optimus facile reperitur, qui suscepto suo dicat: Recipe quod mihi, cum tibi male adessem, dedisti; et redde aduersario tuo quod, me agente, inique abstulisti? Et tamen quem prioris non recte uite rectissime penitet, etiam hoc facere debet, ut si ille qui inique litigauit, non uult admonitus corrigere iniquitatem, eius tamen iniquitatis nolit iste habere mercedem: nisi forte restituendum est alienum, quod per furtum clanculo aufertur, et restituendum non est quod in ipso foro ubi peccata puniuntur, decepto iudice, et circumuentis legibus obtinetur! Quid dicam  de usuris, quas etiam ipse leges et iudices reddi iubent? An crudelior est qui subtrahit aliquid uel eripit diuiti, quam qui trucidat pauperem fenore? Hec atque huiusmodi male utique possidentur, et uellem restituerentur; sed non est quo iudice repetantur.

26. Iam ero si prudenter intueamur quod scriptum est, Fidelis hominis totus mundus diuitiarum est, infidelis autem nec obolus  ; nonne omnes qui sibi uidentur gaudere licite conquisitis, eisque uti nesciunt, aliena possidere conuincimus? Hoc enim certe alienum non est, quod iure possidetur; hoc autem iure quod iuste. et hoc iuste quod bene. Omne igitur quod male possidetur, alienum est; male autem possidet, qui male utitur. Cernis ergo quam multi debeant reddere aliena, si uel pauci quibus reddantur, reperiantur: qui tamen ubi ubi sunt, tanto magis ista contemnunt, quanto ea iustius possidere potuerunt. Iustitiam quippe, et nemo male habet, et qui non dilexerit non habet. Pecunia uero, et a malis male habetur, et a bonis tanto melius habetur, quanto minus amatur. Sed inter hec toleratur iniquitas male habentium, et quedam inter eos iura constituuntur, que appellantur ciuilia; non quod hinc fiat ut bene utentes sint, sed ut male utentes minus molesti sint: donec fideles et pii, quorum iure sunt omnia, qui uel ex illis fiunt, uel inter illos tantisper uiuentes malis eorum non obstringuntur, sed exercentur, perueniant ad illam ciuitatem, ubi hereditas eternitatis est [1 1Kb] ; ubi non habet nisi iustus locum, nonnisi sapiens principatum, ubi possidebunt quicumque ibi erunt, uere sua. Sed tamen etiam hic non intercedimus ut secundum mores legesque terrenas non restituantur aliena: quamuis placabiles uos uelimus malis, non ut placeant uel permaneant mali, sed quia ex illis fiunt quicumque fiunt boni, et sacrificio misericordie placatur Deus, quem nisi propitium haberent mali, nulli essent boni. Diu est quod occupationibus tuis loquendo uideor onerosus, cum tibi homini acuto et docto cito solui potuerit quod querebas. Iamdudum autem finire deberem, si te tantum scirem fuisse lecturum quod flagitasti ut rescriberem. Felix in Christo uiuas, fili carissime.





EPISTOLA CLIu  . Macedonius Augustino, significans se prestitisse quod ab ipso uerecunde adeo petierat; tum etiam ipsius libros magna cum uoluptate et admiratione perlegisse.

Domino merito uenerabili et uere suspiciendo patri AUGUSTINO episcopo, MACEDONIUS.

1. Miro modo afficior sapientia tua  , et in illis  que edidisti, et in his que interueniens pro sceleratis [1 1Kb] mittere non grauaris. Nam et illa tantum habent acuminis, scientie, sanctitatis, ut nichil supra sit: et hec tantum uerecundie, ut nisi faciam quod mandas, culpam penes me remanere, non in negotio esse diiudicem, domine merito uenerabilis, et uere suspiciende pater. Non enim instas  ut quodcumque sollicitus uolueris, extorqueas; sed quod tibi a iudice tot curis obstricto petibile uisum fuerit, admones subseruiente uerecundia, que maxima difficilium inter bonos efficacia est. Proinde statim commendatis effectum desiderii tribui: nam sperandi uiam ante patefeceram.

2. Explicui tuos libros  ; neque enim tam languidi aut inertes erant, ut me aliud quam se curare paterentur: iniecerunt manum, ereptumque aliis sollicitudinum causis, suis uinculis illigarunt , ut ego anceps sim quid in illis magis mirer, sacerdotii perfectionem, philosophie dogmata, historie plenam notitiam, an facundie iucunditatem, que ita imperitos etiam illicere potest, ut donec explicent non desistant, et cum explicauerint, adhuc requirant. Conuicti namque sunt impudenter pertinaces, iam inde a bonis que memorant seculis, pro nature rerum obscuritate contigisse peiora, falsosque omnes illitis quadam dulcedine felicitatibus suis, per quas non ad beatitudinem, sed ad prerupta sunt ducti: hec uero nostra precepta, et simplicis uerique Dei mysteria, preter uitam perpetuam quam purissimis uirtutibus pollicentur, etiam hec secularia et necessario qui nati sumus euentura mitigare. Et usus es ualidissimo exemplo recentis calamitatis, quo licet firmissime causam muniueris, tamen si utrumuis licuisset, id tibi nolueram suffragari. Sed quando orta inde fuerat conuincendorum stultitie querela, necesse fuit inde argumenta ueritatis accersere.

3. Hec interim occupatus aliis curis, que etsi uane sunt, cum rerum exitum cogitamus, tamen quasi necessarie pro nascendi conditione, rescripsi Si otium fuerit et superstes uita, etiam de Italia rescribam, ut tante doctrine opus debitis, etsi non satisfacientibus, remuneretur officiis. Incolumem letamque Sanctitatem tuam Deus omnipotens euo largissimo tueatur, domine merito desiderabilis, et uere suspiciende pater.



EPISTOLA CLu  . Augustinus Macedonio, docens uitam beatam et uirtutem ueram non esse nisi a Deo.

AUGUSTINUS episcopus, famulus Christi familieque eius, dilecto filio MACEDONIO, in Domino salutem.



CAPUT PRIMUM.

1. Quamuis sapientiam quam mihi tribuis, in me non agnoscam, tante tamen erga me beneuolentie tue tamque sincere gratias ago debeoque plurimas; et meorum studiorum labores tali ac tanto uiro placuisse delector: multo uero amplius, quod  animum tuum caritate eternitatis et ueritatis, atque ipsius caritatis affectum diuine illi celestique reipublice, cuius regnator est Christus, et in qua sola semper beateque uiuendum est, si recte hic pieque uiuatur, agnosco inhiantem, uideo propinquantem, eiusque potiunde amplector ardentem. Inde quippe manat etiam uera amicitia, non pensanda temporalibus commodis, sed gratuito amore putanda [1 1Kb] . Nemo enim potest ueraciter amicus esse hominis, nisi fuerit ipsius primitus ueritatis: quod si gratis non fiat, nullo fieri pacto potest.

2. De qua re etiam philosophi multa dixerunt; sed apud eos uera pietas, id est uerax ueri Dei cultus, unde omnia recte uiuendi duci oportet officia, non inuenitur: non ob aliud, quantum intelligo, nisi quia beatam uitam ipsi sibi quodammodo fabricare uoluerunt, potiusque patrandam quam impetrandam putauerunt; cum eius dator non sit nisi Deus. Neque enim facit beatum hominem, nisi qui fecit hominem. Nam qui tanta creature sue bona bonis malisque largitur, ut sint, ut homines sint, ut uigentes sensibus, ualentes uiribus, affluentes opibus sint; seipsum bonis dabit ut beati sint, quia eius etiam hoc munus est ut boni sint. Illi uero qui in hac erumnosa uita, in his moribundis membris, sub hac sarcina corruptibilis carnis, auctores sue beate uite et quasi conditores esse uoluerunt, uelut propriis eam uirtutibus appetentes, iamque retinentes, non ab illo fonte uirtutum petentes atque sperantes, Deum superbie sue resistentem sentire minime potuerunt. Unde in errorem absurdissimum lapsi sunt; ut cum asseuerant etiam in Phalaridis tauro beatum esse sapientem, cogantur fateri uitam beatam aliquando esse fugiendam. Exaggeratis enim malis corporis cedunt, atque in eorum molestiis grauissimis abscedendum ex hac uita esse decernunt. Ubi nolo dicere quantum sit nefas seipsum hominem occidere insontem, cum omnino non debeat uel nocentem; unde in primo libro trium illorum, quos benignissime et studiosissime perlegisti, multa iam diximus . Sed certe consideretur, nec superbe sed sobrie iudicetur quomodo uita beata sit, qua non sapiens retenta fruitur, sed illatis sibi manibus carere compellitur.

3. Est apud Ciceronem, in extrema, ut scis, parte quinti Tusculanarum libri locus, propter quod dico animaduertendus. Cum enim de cecitate corporis ageret, atque affirmaret etiam cecum beatum esse posse sapientem, multa dixit que per aures percipiendo gauderet. Itemque si surdus esset, ea quibus oblectaretur ad oculos transtulit. Si autem utroque sensu orbaretur, et cecus surdusque fieret, non est ausus hinc ferre sententiam, eumque beatum dicere. Sed addidit etiam dolores grauissimos corporis, qui eum si non interemerint, ipse se interimat, et ad portum non sentiendi hac liberatus uirtute perueniat. Cedit igitur sapiens immanissimis cladibus atque succumbit,  in tantum ut eis cogatur et in seipsum homicidium perpetrare. Cui iam parcat ut illis careat malis, qui sibi ipse non parcit? Certe semper beatus est, certe beatam uitam in sua potestate constitutam, nulla ui potest ullius calamitatis amittere. Ecce in cecitate et surditate et atrocissimis cruciatibus corporis, aut amisit beatam uitam; aut si et in istis afflictionibus adhuc beata est, fit per huiuscemodi doctissimorum hominum disputationes, ut sit aliquando beata uita quam sapiens ferre non possit; uel, quod est absurdus, quam sapiens ferre non debeat, eamque fugiat, abrumpat, abiiciat, seseque ab ea ferro etiam, seu ueneno, uel alia uoluntaria morte subducat; ut in portu non sentiendi uel nullus omnino sit, quod Epicurei, et si qui alii simili stultitia, putauerunt; uel ideo beatus, quoniam fuerit ab illa beata uita, tanquam ab aliqua peste liberatus. O nimium superba iactantia! Si beata uita est in cruciatibus corporis, cur non in ea manet sapiens ut fruatur? si autem misera est, quid, obsecro te, nisi typhus impedit ne fateatur, ne oret Deum, ne iusto et misericordi supplicet, qui potens est et uite huius mala uel auertere uel mitigare, uel ad ea toleranda fortitudine armare, uel ab eis omni modo liberare, et post hec uere beatam uitam dare, quo nullum malum admittatur, et ubi summum bonum nunquam amittatur?

4. Hoc piorum premium est, cuius adipiscendi spe uitam istam temporalem atque mortalem, non tam delectabiliter quam tolerabiliter ducimus, et mala eius tunc bono consilio et diuino munere fortiter ferimus, cum bonorum eternorum fideli Dei promissione et fideli nostra exspectatione gaudemus. Ad hoc nos exhortatus apostolus Paulus ait, Spe gaudentes, in tribulatione patientes : ostendit enim quare in tribulatione patientes, premittendo, spe gaudentes. Ad hanc spem exhortor per Iesum Christum Dominum nostrum. Hoc enim Deus ipse magister, latente maiestate diuinitatis, et carnis infirmitate apparente, non solum sermonis oraculo docuit, uerum etiam sue passionis et resurrectionis exemplo roborauit. In altera enim qualia tolerare, in altera qualia debeamus sperare monstrauit. Cuius et illi gratiam mererentur, nisi elati inflatique superbia, inaniter conarentur istam uitam beatam ipsi sibi facere, quod solus Deus ueraciter cultoribus suis, post hanc uitam se largiturum esse promisit. Sanior quippe est eiusdem Ciceronis illa sententia, ubi ait: Nam hec uita quidem mors est, quam lamentari possem, si liberet . Quomodo ergo si recte lamentatur, beata comprobatur; ac non potius quoniam recte lamentatur, misera esse conuincitur? Quare assuesce, obsecro te, uir bone, beatus esse interim spe, ut sis etiam re, cum pietati perseuerantissime retribuetur merces felicitatis eterne.



CAPUT II.

5. Si prolixa epistola onerosus sum, tute hoc intulisti tibi, qui me sapientem appellasti. Hinc enim ausus sum hec ad te loqui, ut tibi sapientiam, non qualis mihi sit, ostentarem, sed qualis esse debeat ostenderem. Hec est autem in presenti seculo  uerus ueri Dei cultus, ut sit eius in futuro seculo certus atque integer fructus. Hic constantissima pietas, ibi sempiterna felicitas. Ex ista sapientia, que una uera est, si quid habeo, a Deo sumpsi, non a me presumpsi; atque ab illo in me perfici fideliter spero, a quo inchoatum esse humiliter gaudeo; nec in eo quod adhuc non donauit incredulus, nec in eo quod iam donauit ingratus. Non enim meo uel ingenio uel merito, sed eius dono sum, si quid laudabiliter sum. Nam quedam acutissima et excellentissima ingenia tanto in maiores errores ierunt, quanto prefidentius tanquam suis uiribus cucurrerunt, nec suppliciter ac ueraciter Deum, ut sibi uiam ostenderet, petiuerunt. Merita uero quorumlibet hominum que sunt; quandoquidem ille, qui non cum mercede debita, sed cum gratuita gratia uenit, omnes peccatores solus a peccatis liber atque liberator inuenit?

6. Si ergo nos uirtus uera delectat, ei dicamus, quod in eius sacris Litteris legimus, Diligam te, Domine, uirtus mea : et si uere beati esse uolumus , id quod in eisdem Litteris didicimus, fido corde teneamus, Beatus uir cuius est nomen Domini spes eius, et non respexit in uanitates et insanias mendaces . Quanta est autem uanitas, quanta insania, quantumque mendacium, hominem mortalem, erumnosam uitam mutabili et spiritu et carne ducentem, tot peccatis oneratum, tot tentationibus subditum, tot corruptionibus obnoxium, penisque iustissimis destinatum, in seipso fidere ut beatus sit, quando ne illud quidem, quod habet in nature sue dignitate precipuum, id est mentem atque rationem, potest uindicare ab erroribus, nisi Deus adsit lux mentium! Abiiciamus itaque, obsecro te, falsorum philosophorum uanitates et insanias mendaces: quia nec uirtus nobis erit, nisi adsit ipse quo iuuemur; nec beatitudo, nisi adsit ipse quo fruamur, et totum mutabile atque corruptibile nostrum, quod per seipsum imbecillum et quedam materies miseriarum est, dono immortalitatis atque incorruptionis absorbeat.

7. Quoniam uero te reipublice scimus amatorem, non aliunde esse beatum hominem, aliunde ciuitatem, uide quam sit in illis sacris Litteris clarum. Nam quidam in eis sancto Spiritu plenus hec loquitur orans: Exime me de manu filiorum alienorum, quorum os locutum est uanitatem, et dextera eorum dextera iniquitatis. Quorum filii uelut nouelle constabilite in iuuentute sua. Filie eorum composite, et ornate sicut similitudo templi. Cellaria eorum plena, eructantia ex hoc in hoc. Oues eorum fecunde, multiplicantes in exitibus suis; boues eorum crasse. Non est ruina macerie, neque transitus, neque clamor in plateis eorum. Beatum dixerunt populum cui hec sunt: beatus populus cuius Dominus Deus ipsius .

8. uides exaggeratione terrene felicitatis beatum populum non dici, nisi a filiis alienis, id est non pertinentibus ad regenerationem qua efficimur filii Dei: a quorum manu iste se eximi precatur, ne ab eis in hanc opinionem atque in peccata impia pertrahatur  Loquendo quippe uanitatem, beatum dixerunt populum cui hec sunt que supra commemorauit, quibus ea felicitas constat quam solam dilectores huius mundi inquirunt. Et ideo dextera eorum, dextera iniquitatis, quia hec preposuerunt que fuerant postponenda, sicut sinistre preponitur dextera. Si enim habentur, non in eis beata uita ponenda est: subdita esse debent non predita; sequentia, non ducentia. Huic autem qui sic orabat, et a filiis alienis qui beatum dixerunt populum cui hec sunt, eximi discernique cupiebat, tanquam diceremus, Ipse quid sentis? quem beatum populum dicis? non ait, Beatus populus, cuius est uirtus animi eius. Quod si dixisset, discreuisset quidem etiam istum populum ab illo qui beatam uitam in ista uisibili et corporali felicitate constituit; sed nondum transcendisset omnes uanitates et insanias mendaces: Maledictus enim omnis, sicut alibi eedem Littere docent, qui spem suam ponit in homine ; ergo nec in seipso quisquam debet, quia et ipse homo est. Proinde ut transiret omnium uanitatum et insaniarum mendacium limites, atque ibi beatam uitam poneret, ubi uere est, Beatus, inquit, populus, cuius Dominus Deus ipsius.



CAPUT III.

9. Cernis igitur unde petendum sit quod omnes docti indoctique desiderant, et multi errando ac superbiendo, unde petatur et ubi accipiatur ignorant. Utrique autem in quodam diuino psalmo simul reprehenduntur, et qui confidunt in uirtute sua, et qui in abundantia diuitiarum suarum gloriantur ; id est, et philosophi huius seculi, et abhorrentes uel a tali philosophia, beatumque dicentes populum cui suppetit terrena opulentia. Ac per hoc a Domino Deo nostro a quo facti sumus, et uirtutem petamus qua huius uite mala superemus, et beatam uitam qua post istam uitam in eius eternitate perfruamur, ut et in uirtute et in premio uirtutis, sicut Apostolus dicit, qui gloriatur, in Domino glorietur . Hoc nobis uelimus, hoc ciuitati cuius ciues sumus: non enim aliunde beata ciuitas, aliunde homo; cum aliud ciuitas non sit, quam concors hominum multitudo.

10. Itaque si omnis prudentia tua, qua consulere conaris rebus humanis; si omnis fortitudo, qua nullius iniquitate aduersante terreris; si omnis temperantia, qua in tanta labe nequissime consuetudinis hominum te a corruptionibus abstines; si omnis iustitia, qua recte iudicando sua cuique distribuis, id laborat, id nititur, ut hi quibus uis ut bene sit, salui sint corpore, et ab omni cuiusquam improbitate tuti atque pacati, habeant filios sicut nouellas constabilitas, filias ornatas sicut similitudinem templi, cellaria plena eructantia ex hoc in hoc, fecundas oues, crassas boues, nec macerie ruina deformet predium, nec litigantium clamor personet in plateis eorum; ita non erunt uere uirtutes tue, sicut nec istorum beatitudo. Hic enim ad uerum dicendum illa mea uerecundia, quam in tua epistola benigno sermone laudasti, me impedire non debet. Si quelibet, inquam, administratio tua, illis quas commemoraui instructa uirtutibus,  hoc intentionis fine determinatur, ut homines secundum carnem nullas iniquas molestias patiantur; nec ad te existimas pertinere, quo istam quietem, quam prestare niteris, referant, id est  quomodo Deum uerum, ubi est quiete uite omnis fructus, colant, nichil tibi prodest ad uitam uere beatam tantus labor.

11. Inuerecundius hoc dicere uideor, et oblitus quodammodo consuetudinem intercessionum mearum. Sed si nichil est uerecundia, nisi quidam displicendi metus, ego in hac causa metuendo non uereor. Metuo enim ne primum Deo, deinde ipsi amicitie quam mecum inire dignatus es, iure displiceam, si minus liber in admonendo fuero, quod me admonere saluberrime existimo. Sim certe uerecundior, cum tibi pro aliis intercedo: cum uero pro teipso, tanto liberior quanto amicior; quia tanto amicior quanto fidelior: quanquam hec ipsa non dicerem, nisi uerecundius agerem. Que si maxima est, ut ipse scripsisti, difficilium inter bonos efficacia; adiuuet me pro te apud te, ut in illo te fruar, qui mihi hanc ad te ianuam fiduciamque prestitit: presertim quia id quod suggero, iam facile arbitror esse animo tuo tot diuinis muneribus adminiculato et instructo.

12. Si enim uirtutes quas accepisti, a quo acceperis sentiens, eique gratias agens, eas ad ipsius cultum etiam in tuis istis secularibus honoribus conferas, tueque potestati subditos homines ad eum colendum exemplo tue religiose uite, et ipso studio consulendi, seu fouendo seu terrendo erigas et adducas, nichilque aliud in eo quod per te securius uiuunt, uelis, nisi ut hinc illum promereantur, apud quem beate uiuent; et uere ille uirtutes erunt, et illius opitulatione, cuius largitate donate sunt, ita crescent et perficientur, ut te ad uitam uere beatam, que non nisi eterna est, sine ulla dubitatione perducant: ubi iam nec prudenter discernantur a bonis mala, que non erunt; nec fortiter tolerentur aduersa, quia non ibi erit nisi quod amemus, non etiam quod toleremus; nec temperanter libido trenetur, ubi nulla eius incitamenta sentiemus; nec iuste subueniatur ope indigentibus, ubi inopem atque indigum non habebimus. Una ibi uirtus erit, et idipsum erit uirtus premiumque uirtutis, quod dicit in sanctis eloquiis homo qui hoc amat: Mihi autem adherere Deo bonum est . Hec ibi erit plena et sempiterna sapientia, eademque ueraciter uita iam beata: peruentio quippe est ad eternum ac summum bonum, cui adherere in eternum est finis nostri boni. Dicatur hec et prudentia, quia prospectissime adherebit bono quod non amittatur; et fortitudo, quia firmissime adherebit bono unde non auellatur; et temperantia, quia castissime adherebit bono ubi non corrumpatur; et iustitia, quia rectissime adherebit bono cui merito subiiciatur.



CAPUT Iu.

13. Quanquam et in hac uita uirtus non est, nisi diligere quod diligendum est: id eligere, prudentia est: nullis inde auerti molestiis, fortitudo est; nullis illecebris, temperantia est: nulla  superbia, iustitia est. Quid autem eligamus quod precipue diligamus, nisi quo nichil melius inuenimus? Hoc Deus est, cui si diligendo aliquid uel preponimus, uel equamus, nos ipsos diligere nescimus. Tanto enim nobis melius est, quanto magis in illum imus, quo nichil melius est. Imus autem non ambulando, sed amando. Quem tanto habebimus presentiorem, quanto eumdem amorem quo in eum tendimus, potuerimus habere puriorem: nec enim locis corporalibus uel extenditur, uel includitur. Ad eum ergo qui ubique presens est et ubique totus, non pedibus ire licet, sed moribus. Mores autem nostri, non ex eo quod quisque nouit, sed ex eo quod diligit, diiudicari solent: nec faciunt bonos uel malos mores, nisi boni uel mali amores. Prauitate ergo nostra, a rectitudine Dei longe sumus: unde rectum amando corrigimur, ut recto recti adherere possimus.

14. Ad illum ergo quanta opera possumus, etiam illi ut perueniant agamus, quos tanquam nosmetipsos diligimus, si nosmetipsos diligere, illum diligendo iam nouimus. Christus namque, id est ueritas, dicit in his duobus preceptis totam legem Prophetasque pendere, ut diligamus Deum ex toto corde, ex tota anima, ex tota mente, et diligamus proximos tanquam nosmetipsos . Proximus sane hoc loco, non sanguinis propinquitate, sed rationis societate pensandus est, in qua socii sunt omnes homines. Nam si pecunie ratio socios facit, quanto magis ratio nature, non negotiandi, sed nascendi lege communis! Hinc et ille comicus , cum ab uno sene alteri seni dictum componeret,

   Tantumne ab re tua est otî tibi,
Aliena ut cures ea, que nichil ad te attinent?
responsum ab altero reddidit:

Homo sum, humani nil a me alienum puto. 
Cui sententie ferunt etiam theatra tota, plena stultis indoctisque, applausisse. Ita quippe omnium affectum naturaliter attigit societas humanorum animorum, ut nullus ibi hominum nisi cuiuslibet hominis proximum se esse sentiret.

15. Cum ergo illa dilectione quam diuina lex imperat, debeat homo diligere Deum, et seipsum, et proximum; non tamen ex hoc tria precepta data sunt, nec dictum est, In his tribus, sed, In his duobus preceptis tota Lex pendet et Prophete, id est in dilectione Dei ex toto corde, ex tota anima, et ex tota mente, et proximi tanquam sui ipsius: uidelicet ut intelligeretur nullam esse aliam dilectionem qua quisque diligit seipsum, nisi quod diligit Deum. Qui enim aliter se diligit, potius se odisse dicendus est: fit quippe iniquus, priuaturque luce iustitie, cum a potiore ac prestantiore bono auersus, atque inde uel ad seipsum conuersus, ad inferiora et egena utique conuertitur; fitque in ipso quod ueracissime scriptum est, Qui autem amat iniquitatem, odit animam suam . Quia igitur nemo, nisi Deum diligendo, diligit seipsum; non opus erat ut dato de Dei dilectione  precepto, etiam seipsum homo diligere iuberetur, cum in eo diligat seipsum, quod diligit Deum. Debet ergo et proximum diligere tanquam seipsum, ut quem potuerit hominem uel beneficentie consolatione, uel informatione doctrine, uel discipline cercitione adducat ad colendum Deum; sciens in his duobus preceptis totam Legem Prophetasque pendere.

16. Hoc qui sobria discretione eligit, prudens est: qui nulla hinc afflictione auertitur, fortis est; qui nulla alia delectatione, temperans est; qui nulla elatione, iustus est. His uirtutibus diuinitus impertitis, per gratiam mediatoris Dei cum Patre, et nobiscum hominis Iesu Christi, per quem post inimicitias iniquitatis reconciliamur Deo in Spiritu caritatis: his, inquam, uirtutibus diuinitus impertitis, et bona uita nunc agitur, et postea premium eius, que nisi eterna esse non potest, beata uita persoluitur. Hic enim sunt eedem uirtutes in actu, ibi in effectu; hic in opere, ibi in mercede; hic in officio, ibi in fine. Itaque omnes boni et sancti, etiam in tormentis quibuslibet diuino fulti adiutorio, spe illius finis beati uocantur, quo fine beati erunt: nam si in eisdem tormentis et atrocissimis doloribus semper essent, cum quibuslibet uirtutibus eos esse miseros nulla sana ratio dubitaret.

17. Pietas igitur, id est uerus ueri Dei cultus ad omnia prodest; et que molestias huius uite auertat aut leniat, et que ad illam uitam salutemque perducat, ubi nec aliquid iam mali patiamur, et bona summo sempiternoque perfruamur. Ad hanc te perfectius assequendam et perseuerantissime retinendam exhortor ut meipsum: cuius nisi iam particeps esses, tuosque istos honores temporales ei seruire oportere iudicares, non Donatistis hereticis, ad eos in unitatem Christi pacemque redigendos, per edictum diceres, Pro uobis hoc agitur; pro uobis sacerdotes incorrupte fidei, pro uobis Imperator Augustus, pro uobis nos quoque eius iudices laboramus; et alia multa que in eodem edicto ita posuisti, ut te appareat in terreni iudicis cingulo, non parua ex parte celestem rempublicam cogitare. Quare si de ueris uirtutibus et uere beata uita uolui diutius loqui tecum, queso ne onerosus deputer tuis occupationibus: imo uero me non esse confido, quando tu adeo magnum animum et mirabiliter laudandum geris, ut nec illas curas deseras, et his libentius ac familiarius occuperis.





EPISTOLA CLuI [* 1Kb]  . Hilarius Augustino, proponens illi questiones aliquot de quibus cupit edoceri.

Domino sancto, iure ac merito uenerabili, et per omnia colendo AUGUSTINO episcopo, HILARIUS  .

Sanctitatis tue gratia, que omnibus nota est, paruitati  mee persuasit ut uestris [1 1Kb] de Syracusano Hipponem remeantibus. has ad laudandam mihi uenerabilitatem tuam litteras erogarem, poscens summam Trinitatem ut incolumis et uegetus Dei nostri fauore hoc meum scriptum ad recensendum suscipias, domine sancte, iure ac merito uenerabilis, et per omnia colende. Proinde rogo ut mei memor in sanctis orationibus tuis esse digneris, atque imperitiam nostram informare de eo quod quidam christiani apud Syracusas exponunt, dicentes: Posse esse hominem sine peccato; et mandata Dei facile custodire, si uelit. Infantem non baptizatum morte preuentum non posse perire merito, quoniam sine peccato nascitur. Diuitem manentem in diuitiis suis, regnum Dei non posse ingredi, nisi omnia sua uendiderit; nec prodesse eidem posse, si forte ex ipsis diuitiis fecerit mandata. Non debere iurare omnino. Et de Ecclesia, que sit de qua scriptum est non habere rugam neque maculam , utrum hec sit in qua nunc congregamur, an illa quam speramus: quidam autem putant [2 1Kb] Ecclesiam hanc esse que nunc frequentatur populis, et sine peccato esse posse. De his omnibus rogo, quantis ualeo precibus, Sanctitatem tuam, ut iubeas nos apertius instrui, quo nouerimus quatenus sentire debeamus. Dei nostri misericordia Sanctitatem tuam incolumem conseruet, annis innumeris opto, domine sancte, iure ac merito uenerabilis, et per omnia colende.



EPISTOLA  CLuII  . Augustinus Hilario, respondens ad illius questiones.

AUGUSTINUS episcopus seruus Christi et eius Ecclesie, dilectissimo filio HILARIO, in Domino salutem.



CAPUT PRIMUM.

1. Ex litteris tuis didici non solum incolumitatem tuam, sed etiam religiosum studium tuum circa uerbum Dei, et piam curam pro salute tua, que est in Christo Iesu Domino nostro: unde gratias Deo agens non distuli rescripta persoluere.

2. Si ergo queris utrum in hac uita quisquam ita iustitie perfectione proficiat, ut hic sine ullo uiuat omnino peccato; attende quid dixerit Ioannes apostolus, quem Dominus inter discipulos suos precipue diligebat: Si dixerimus, inquit, quia peccatum non habemus, nos ipsos decipimus, et ueritas in nobis non est . Si ergo illi de quibus mihi scripsisti, se dicunt esse sine peccato; uides quia se ipsos decipiunt, et ueritas in eis non est. Si autem se esse peccatores fatentur, ut Dei misericordiam possint mereri, compescant se ab aliis etiam decipiendis, quibus hanc superbiam persuadere conantur. Omnibus enim necessaria est oratio dominica, quam etiam ipsis arietibus  gregis, id est Apostolis suis Dominus dedit, ut unusquisque Deo dicat: Dimitte nobis debita nostra, sicut et nos dimittimus debitoribus nostris . Cui enim hec in oratione uerba necessaria non fuerint, ipse hic sine peccato uiuere pronuntiandus est. Quales si aliquos futuros Dominus preuideret, meliores utique quam exstiterunt eius Apostoli, aliam orationem illos doceret, qua non peterent dimitti sibi peccata, quibus in Baptismo fuerant omnia iam dimissa. Nam si Daniel sanctus, non coram hominibus quasi humilitate fallaci, sed coram Deo, id est in oratione qua Deum precabatur, non solum peccata populi sui, sed etiam sua confitebatur, sicut eius ore ueridico expressum est ; nichil aliud mihi uidetur dicendum istis, nisi quod per prophetam Ezechielem cuidam superbo Dominus mandat: Numquid tu sapientior es quam Daniel ?

3. Sed plane qui misericordia Dei adiutus et gratia se ab eis peccatis abstinuerit que etiam crimina uocantur, atque illa peccata sine quibus non hic uiuitur, mundare operibus misericordie et piis orationibus non neglexerit, merebitur hinc exire sine peccato, quamuis cum hic uiueret habuerit nonnulla peccata; quia sicut ista non defuerunt, ita etiam remedia quibus purgarentur, affuerunt. Quisquis autem, hac uelut occasione comperta, cum audierit neminem hic arbitrio suo sine peccato uiuere, dederit se libidinibus, et criminibus nefariis obligauerit, atque in his criminosis consceleratisque moribus usque in diem suum ultimum perdurauerit, quaslibet inter hec eleemosynas faciat, et infeliciter ducit uitam, et infelicius finit.



CAPUT II.

4. Sed isti utcumque tolerandi sunt, quando dicunt uel esse uel fuisse hic aliquem, preter unum Sanctum sanctorum, qui nullum haberet omnino peccatum. Illud uero quod dicunt, sufficere homini liberum abitrium ad dominica precepta implenda, etiamsi Dei gratia et Spiritus sancti dono ad opera bona non adiuuetur, omnino anathematizandum est, et omnibus exsecrationibus detestandum. Qui enim hoc asserunt, a gratia Dei penitus alieni sunt; quia ignorantes Dei iustitiam, sicut de Iudeis dicit Apostolus, et suam uolentes constituere, iustitie Dei non sunt subiecti : plenitudo quippe legis non est nisi caritas ; et utique caritas Dei diffusa est in cordibus nostris, non per nos ipsos, nec uiribus proprie uoluntatis, sed per Spiritum sanctum qui datus est nobis .

5. ualet itaque liberum arbitrium ad opera bona, si diuinitus adiuuetur, quod fit humiliter petendo et faciendo: desertum uero diuino adiutorio, qualibet scientia legis excellat, nullo modo habebit iustitie soliditatem, sed inflationem impie superbie et exitiosum tumorem. Docet hoc eadem ipsa dominica oratio. Frustra enim rogantes Deum dicimus, Ne nos inferas in tentationem , si hoc in nostra sic positum est potestate, ut nullo illius adiutorio id ualeamus implere. Dictum est enim, Ne nos inferas in tentationem, quod intelligitur, Ne nos inferri deserendo permittas. Fidelis enim Deus, ait Apostolus, qui non uos  permittet tentari supra id quod potestis, sed faciet cum tentatione etiam exitum, ut possitis sustinere : utquid hoc dixit Deum facere, si hoc sine ipsius adiutorio in sola nostra est potestate?

6. Nam et ipsa lex in hoc adiutorium data est illis qui ea legitime utuntur, ut per illam sciant, uel quid iustitie iam acceperint, unde gratias agant, uel quid adhuc eis desit, quod instanter petant. Qui autem sic audiunt quod ait lex, Non concupisces , ut hoc quia didicerint, sufficere sibi arbitrentur, nec adiutorio gratie Dei ad faciendum quod iussum est dari sibi uirtutem credant et petant; ad hoc eis lex subintrauit, ut abundaret delictum ; quod dictum est de Iudeis. Parum enim est quia non implent quod precepit lex, Non concupisces; sed insuper superbiunt, et ignorantes Dei iustitiam, id est quam Deus dat qui iustificat impium, et suam uolentes constituere tanquam sue uoluntatis uiribus factam, iustitie Dei non sunt subiecti. Finis enim legis Christus, ad iustitiam omni credenti ; qui utique ideo uenit, ut ubi abundauit delictum, superabundet gratia. Cui gratie si fuerunt inimici Iudei, Dei ignorantes iustitiam, et suam uolentes constituere; quare sunt et isti inimici, si in eum crediderunt quem illi occiderunt? An ut illi accipiant premium, qui occiso Christo suam impietatem accusauerunt, et se illius gratie cognite subdiderunt; et isti portent iudicium, qui sic in Christum uolunt credere, ut eius ipsam gratiam conentur occidere?

7. Ad hoc quippe in eum credunt qui recte credunt, ut esuriant sitiantque iustitiam, et eius gratia saturentur. Omnis enim, sicut scriptum est, qui inuocauerit nomen Domini, saluus erit : non utique salute corporis, quam multi habent et qui non inuocant nomen Domini; sed illa salute de qua ipse dicit, Non est opus sanis medicus, sed egrotantibus; et quid dixerit, consequenter exponens, Non ueni, inquit, uocare iustos, sed peccatores . Iustos ergo sanos, peccatores autem dixit egrotos. Non itaque de suis uiribus presumat egrotus; quia in multitudine uirtutis sue non erit saluus. Nam si inde presumit, uideat ne uires iste non sint quales solent esse sanorum, sed quales solent esse phreneticorum: qui cum sint insani, adeo se sanos putant, ut nec medicum querant, et tanquam importunum insuper cedant; sicut isti Christum insana superbia quodammodo cedunt, cuius gratie tam benignum adiutorium ad faciendam iustitiam dato legis precepto necessarium non esse contendunt. Desinant ergo sic insanire, et ad hoc se intelligant habere, quantum possunt, liberum arbitrium, non ut superba uoluntate respuant adiutorium, sed ut pia uoluntate inuocent Dominum.

8. Hec enim uoluntas libera tanto erit liberior quanto sanior: tanto autem sanior, quanto diuine misericordie gratieque subiectior. Ipsa enim fideliter orat et dicit: Itinera mea dirige secundum uerbum tuum, et ne dominetur mihi omnis iniquitas . Quomodo enim libera est, cui dominatur iniquitas? Ut  ei autem non dominetur, uide ab illa quis inuocetur. Non enim ait, Itinera mea dirige secundum liberum arbitrium, quia non dominabitur mihi omnis iniquitas; sed, Itinera mea, inquit, dirige secundum uerbum tuum, et ne dominetur mihi omnis iniquitas. Precatur, non pollicetur; confitetur, non profitetur; optat plenissimam libertatem, non iactat propriam potestatem. Non enim omnis qui uiribus suis confidit, sed omnis qui inuocat nomen Domini, saluus erit. Quomodo autem inuocabunt, inquit, in quem non crediderunt . Ad hoc ergo credunt qui recte credunt, ut inuocent in quem crediderunt, et ualeant facere quod in preceptis legitimis acceperunt; quoniam id quod lex imperat, fides impetrat.

9. Nam ut interim omittamus legis multa precepta, et hoc inde commemoremus quod ad commemorandum elegit Apostolus; cum dicit lex, Non concupisces, quid uidetur aliud imperare, nisi ab illicitis cupiditatibus continentiam? Animus quippe uelut pondere, amore fertur quocumque fertur. Iubemur itaque detrahere de pondere cupiditatis quod accedat ad pondus caritatis, donec illud consumatur, hoc perficiatur: plenitudo enim legis est caritas. Et tamen de ipsa continentia uide quid scriptum sit: Et cum scirem, inquit, quia nemo potest esse continens nisi Deus det, et hoc ipsum erat sapientie, scire cuius esset hoc donum; adii Dominum, et deprecatus sum illum . Numquid dixit, Et cum scirem quia nemo potest esse continens, nisi per proprium liberum arbitrium, et hoc ipsum erat sapientie, scire a meipso esse hoc bonum? Non plane hoc dixit, quod quidam in sua uanitate dicunt; sed quod fuit in sancte Scripture ueritate dicendum: Cum scirem, inquit, quia nemo esse potest continens, nisi Deus det. Iubet ergo Deus continentiam, et dat continentiam; iubet per legem, dat per gratiam; iubet per litteram, dat per Spiritum: lex enim sine gratia facit abundare delictum, et littera sine Spiritu occidit . Iubet ideo, ut facere iussa conati, et nostra infirmitate sub lege fatigati, adiutorium gratie poscere nouerimus; et si quid facere potuerimus operis boni, ei qui adiuuat non simus ingrati: hoc et iste fecit; id enim eum sapientia docuit, cuius esset hoc donum.

10. Neque enim uoluntatis arbitrium ideo tollitur, quia iuuatur; sed ideo iuuatur, quia non tollitur. Qui enim Deo dicit, Adiutor meus esto , confitetur se uelle implere quod iussit, sed ab eo qui iussit, adiutorium poscere ut possit. Sic et iste cum sciret neminem esse posse continentem, nisi Deus det, adiit Dominum et deprecatus est: utique uolens adiit, uolens deprecatus est, nec petiisset nisi esset uoluntas. Sed nisi petiisset, quantum posset uoluntas? Quia etsi possit antequam petat, quid ei prodest, nisi illi agat gratias ex eo quod potest, a quo petendum est quod nondum potest? Unde etiam qui iam continens est, non habet utique continentiam, nisi adsit uoluntas; sed nisi accepisset, quid haberet uoluntas? Quid enim habes, inquit, quod non accepisti? Si autem accepisti, quid gloriaris quasi non acceperis ?  id est, Quid gloriaris quasi a teipso habeas, quod si non accepisses, a teipso habere non posses? Hoc autem dictum est, ut qui gloriatur, non in seipso, sed in Domino glorietur ; et qui nondum habet unde glorietur, non a seipso speret, sed Dominum precetur. Satius est enim minus quemque habere quod a Deo petat, quam plus habere quod sibi tribuat; quoniam expedit ab imo surgere, quam ex alto cadere: Deus enim, scriptum est, superbis resistit, humilibus autem dat gratiam . Ad abundantiam igitur delictorum lex nos docet quid uelle debeamus, nisi adiuuet gratia, ut quod uolumus ualeamus, et quod ualuerimus [1 1Kb] impleamus. Adiuuabit autem, si non de nostris uiribus presumentes alta sapiamus, sed humilibus consentientes , et de iis que iam possumus, gratias agamus, et pro iis que nondum possumus, Deum suppliciter inhiante uoluntate poscamus; adminiculantes orationem nostram misericordie [2 1Kb] fructuosis operibus, dando ut detur nobis, dimittendo ut dimittatur nobis.



CAPUT III.

11. Quod autem dicunt infantem morte preuentum, non baptizatum, perire non posse, quoniam sine peccato nascitur: non hoc dicit Apostolus; et arbitror esse melius ut Apostolo potius quam istis credamus. Dicit enim ille doctor Gentium, in quo Christus loquebatur, Per unum hominem peccatum intrauit in mundum, et per peccatum mors, et ita in omnes homines pertransiit, in quo omnes peccauerunt: et paulo post dicit, Nam iudicium quidem ex uno delicto in condemnationem, gratia autem ex multis delictis in iustificationem . Proinde isti, quem forte inuenerint infantem non ex illius unius hominis concupiscentia procreatum, ipsum dicant illi damnationi non esse obnoxium, nec per Christi gratiam ab illa damnatione esse liberandum. Quid est enim, ex uno delicto in condemnationem, nisi in illo delicto quo deliquit Adam? et quid est, ex multis delictis in iustificationem, nisi quia Christi gratia non solum illud unum delictum soluit, quo obstringuntur infantes ex illo uno homine procreati, sed etiam multa delicta, que cum creuerint homines, addunt malis moribus suis? Tamen et illud unum, quo est obligata propago carnalis que ab illo primo homine originem ducit, sufficere dicit ad condemnationem. Ideo non est superfluus baptismus paruulorum, ut qui per generationem illi condemnationi obligati sunt, per regenerationem ab eadem condemnatione soluantur: sicut enim non inuenitur homo qui preter Adam carnaliter generetur [3 1Kb] ; sic non inuenitur homo qui preter Christum spiritualiter regeneretur. Carnalis autem generatio delicto illi uni, et damnationi eius [4 1Kb] obnoxia est; spiritualis uero regeneratio non solum illud unum propter quod baptizantur infantes, sed multa delicta facit aboleri, que homines male uiuendo, ad illud in  quo generati sunt, addiderunt. Ideo sequitur et dicit: Si enim ob unius delictum mors regnauit per unum, multo magis qui abundantiam gratie et iustitie accipiunt, in uita regnabunt per unum Iesum Christum. Itaque sicut per unius delictum in omnes homines ad condemnationem; ita per unius iustificationem in omnes homines ad iustificationem uite. Sicut enim per inobedientiam unius hominis peccatores constituti sunt multi: ita per unius obedientiam iusti constituuntur multi .

12. Quid ad ista dicturi sunt? aut quid eis restat, nisi ut Apostolam errasse contendant? Clamat uas electionis, doctor Centium, tuba Christi, Iudicium ex uno in condemnationem: et reclamant isti, asserentes paruulos, quos ex ilio uno homine de quo loquitur, ducere propaginem confitentur, non ire in condemnationem, etsi in Christo non fuerint baptizati. Iudicium, inquit, ex uno in condemnationem: quid dicit, ex uno, nisi, delicto? sequitur enim, Gratia autem ex multis delictis in iustificationem Ergo inde iudicium etiam ex uno delicto ducit in condemnationem: hinc autem gratia etiam ex multis delictis ducit in iustificationem. Quapropter si non audent resistere Apostolo, exponant nobis quare iudicium ex uno delicto ducat in condemnationem, cum ex multis delictis homines damnandi ueniant ad iudicium. Aut si propterea ita dictum putant, quia initium peccati ex Adam factum est, quod imitati ceteri sunt, ut sic ex uno illo delicto in iudicium condemnationemque traherentur qui cum imitando multa peccarunt; cur non etiam de gratia et iustificati ne sic dictum est? cur non dixit similiter, Et gratia ex uno delicto in iustificationem? Sicut enim hominum multa delleta inter illud unum quod imitati sunt, et iudicium quo puniuntur, media reperiuntur; ab uno quippe ad multa uenerunt, ut a multis ad iudicium damnationemque ducerentur: sic eadem multa delicta inter hoc ipsum unum cuius imitatione commissa sunt, et gratiam qua dimittuntur, eodem modo media sunt; quoniam ex illo uno ad multa uenerunt, ut ex multis ad gratiam iustificandi uenirent. Cum ergo in utroque, id est et iudicio et gratia, quod attinet ad unum et multa delicta, una eademque ratio sit; dicant isti nobis quare iudicium dixerit ex uno delicto ducere in condemnationem, gratiam uero ex multis delictis in iustificationem. Aut acquiescant ideo sic esse dictum, quia in hac causa duo constituuntur homines; Adam, ex quo consistit generatio carnalis, et Christus, ex quo regeneratio spiritualis. Sed quia tantum ille homo, iste autem et Deus et homo; non quomodo illa generatio uno delicto obligat, quod est ex Adam, ita ista regeneratio unum delictum solum soluit, quod est ex Adam. Sed illi quidem generationi sufficit ad condemnationem unius delicti connexio; quidquid enim postea homines ex malis suis operibus addunt, non pertinet ad illam generationem, sed ad, humanam conuersationem: huic autem regenerationi non sufficit illud delictum tantummodo soluere quod ex Adam trahitur, sed quidquid etiam postea ex iniquis operibus humane conuersationis  accedit. Ideo iudicium ex uno in condemnationem, gratia autem ex multis delictis in iustificationem.

13. Si enim ob unius delictum mors regnauit per unum, a quo delicto paruuli per Baptismum expiantur; multo magis qui abundantiam gratie et iustitie accipiunt, in uita regnabunt per unum Iesum Christum: multo magis utique in uita regnabunt; quia eterne uite [1 1Kb] regnum erit, mors autem in eis temporaliter transit, non in eternum regnabit. Itaque sicut per unius delictum in omnes homines ad condemnationem; de qua condemnatione paruuli per sacramentum Baptismi liberandi sunt: ita per unius iustificationem in omnes homines ad iustificationem uite. Et hic omnes dixit, et ibi; non quia omnes homines ueniunt ad gratiam iustificationis Christi, cum tam multi alienati ab illa, in eternum moriantur: sed quia onmes qui renascuntur in iustificationem, nonnisi per Christum renascuntur, sicut omnes qui nascuntur in condemnationem, nonnisi per Adam nascuntur. Nemo quippe est in illa generatione preter Adam, nemo in ista regeneratione preter Christum: ideo omnes, et omnes; eosdem autem omnes, etiam multos postea dicit, adiungens, Sicut enim per inobedientiam unius hominis, peccatores constituti sunt multi: sic et per unius hominis obedientiam iusti constituuntur multi. Qui multi, nisi quos iam paulo ante omnes dixerat?

14. uide quemadmodum commendat unum et unum, id est Adam et Christum; illum ad condemnationem, hunc ad iustificationem, cum tanto post Adam uenerit Christus in carne: ut sciamus etiam antiquos iustos, quicumque esse potuerunt, nonnisi per eamdem fidem liberatos, per quam liberamur et nos; fidem scilicet incarnationis Christi, que illis prenumiabatur, sicut nobis facta annuntiatur. Ideo idem Christum hominem dicit, cum sit et Deus, ne quis existimet antiquos iustos per Deum tantummodo Christum, id est per uerbum quod erat in principio, non etiam per fidem incarnationis eius, qua et homo Christus dicitur, potuisse liberari. Sententia quippe ista destrui non potest, de qua et alibi dicit: Per unum hominem mors, et per unum hominem resurrectio mortuorum. Sicut enim in Adam omnes moriuntur, ita et in Christo omnes uiuificabuntur . Utique resurrectionem dicit iustorum, ubi est uita eterna; non resurrectionem iniquorum, ubi mors erit eterna: ideo ait, uiuificabuntur; quia illi damnabuntur. Hinc et in ueteribus Sacramentis circumcisio paruulorum octaua die fieri precepta est , quoniam Christus, in quo fit delicti carnalis exspoliatio, quam significat circumcisio, die dominico resurrexit, qui post septimum sabbati octauus est. Hec ergo fides etiam antiquorum iustorum fuit. Unde et Apostolus dicit, Habentes autem eumdem spiritum fidei, propter quod scriptum est, Credidi propter quod locutus sum; et nos credimus, propter quod et loquimur : non diceret, eumdem spiritum fidei, nisi admonens etiam antiquos iustos habuisse ipsum spiritum fidei, hoc est incarnationis  Christi. Sed quia illis futura prenuntiabatur, que iam facta nobis annuntiatur; et tempore ueteris Testamenti uelabatur, que tempore Noui Testamenti reuelatur; ideo eius Sacramenta uariata sunt, ut alia essent in ueteri Testamento, alia in Nouo; cum fides ipsa uaria non sit, sed una sit: quia sicut in Adam omnes moriuntur, sic et in Christo omnes uiuificabuntur.

15. Quod uero illis uerbis que tractabamus, adiungit et dicit, Lex autem subintrauit, ut abundaret delictum, iam non pertinet ad illud delictum quod trahitur ex Adam, de quo dicebat superius, Mors regnauit per unum: legem quippe siue naturalem intelligamus, que in eorum apparet etatibus, qui iam ratione uti possunt; siue conscriptam, que data est per Moysen, quia nec ipsa uiuificare potuit, et liberare a lege peccati et mortis, que tracta est ex Adam, sed magis addidit preuaricationis augmenta; Ubi enim lex non est, ait idem apostolus, nec preuaricatio . Proinde quoniam lex est etiam in ratione hominis qui iam utitur arbitrio libertatis, naturaliter in corde conscripta, qua suggeritur ne aliquid faciat quisque alteri quod pati ipse non uult; secundum hanc legem preuaricatores sunt omnes, etiam qui legem per Moysen datam non acceperunt, de quibus in Psalmo legitur: Preuaricatores estimati omnes peccatores terre . Non enim omnes peccatores terre legem per Moysen datam preuaricarunt; sed tamen nisi aliquam preuaricassent, non appellarentur preuaricatores: Ubi enim lex non est, nec preuaricatio. Preuaricata ergo lege que in paradiso data est, nascitur homo ex Adam cum lege peccati et mortis, de qua dicitur: uideo aliam legem in membris meis repugnantem legi mentis mee, et captiuum me ducentem in lege peccati, que est in membris meis . Que tamen nisi mala postea consuetudine roboretur, facilius uincitur, non tamen nisi gratia Dei. Lege autem alia preuaricata, que est in usu rationis anime rationalis in etate hominis iam ratione utentis, preuaricatores fiunt omnes peccatores terre. Preuaricata uero lege etiam illa que data est per Moysen, multo amplius abundat delictum. Si enim data esset lex que posset uiuificare, omnino ex Lege esset iustitia. Sed conclusit Scriptura omnia sub peccato, ut promissio ex fide Iesu Christi daretur credentibus: hec uerba, si agnoscis, apostolica sunt. De qua lege iterum dicit, lex preuaricationis gratia posita est, donec ueniret semen cui promissum est, disposita [1 1Kb] per Angelos in manu Mediatoris : Christum commendans, cuius gratia salui fiunt omnes, siue paruuli a lege peccati et mortis, cum qua nati sumus; siue maiores, qui male utentes arbitrio uoluntatis preuaricarunt legem naturalem ipsius rationis; siue qui legem acceperunt, que data est per Moysen, eamque preuaricantes littera occisi sunt. Cum uero etiam euangelica precepta homo preuaricat, uelut quatriduanus mortuus putet: nec de illo tamen desperandum est propter eius gratiam, qui non lente dixit, sed magna uoce clamauit, Lazare, ueni foras .

 16. Lex ergo subintrauit ut abundaret delictum: siue cum homines negligunt quod Deus iubet; siue cum de suis uiribus presumentes, adiutorium gratie non implorant, et addunt infirmitati superbiam. Cum autem uocatione diuina intelligunt cur sit ingemiscendum, et inuocant eum in quem recte credunt, dicentes, Miserere mei, Deus, secundum magnam misericordiam tuam ; et, Ego dixi, Domine, miserere mei, sana animam meam, quia peccaui tibi ; et, In tua iustitia uiuifica me ; et, uiam iniquitatis amoue a me, et de lege tua miserere mei ; et, Non ueniat mihi pes superbie, et manus peccatorum non moueat me ; et, Itinera mea dirige secundum uerbum tuum, et ne dominetur mei omnis iniquitas  ; et alia multa, que propterea scripta sunt, ut nos admonerent, ad implenda ea que nobis iubentur, ab illo petendum adiutorium a quo iubentur: cum ergo se homo ad illum extenderit, et sic ingemuerit, fiet quod sequitur, Ubi abundauit delictum, superabundauit et gratia ; et, Dimittuntur ei peccata multa, quoniam dilexit multum : et diffunditur in corde caritas Dei, unde fiat legis plenitudo; non per uires arbitrii quod est in nobis, sed per Spiritum sanctum qui datus est nobis. Nouerat quippe ille Legem, qui dicebat, Condelector enim legi Dei secundum interiorem hominem; et tamen adiungebat, uideo autem aliam legem in membris meis repugnantem legi mentis mee, et captiuum me ducentem in lege peccati, que est in membris meis. Infelix ego homo, quis me liberabit de corpore mortis huius? Gratia Dei per Iesum Christum Dominum nostrum. Cur non dixit potius, Per meum liberum arbitrium, nisi quia libertas sine gratia non est libertas, sed contumacia?

17. Cum ergo dixisset Apostolus, Lex subintrauit, ut abundaret delictum: ubi autem abundauit delictum, superabundauit et gratia; secutus adiunxit, ut quemadmodum regnauit peccatum in morte, sic et gratia regnet per iustitiam in uita eterna per Iesum Christum Dominum nostrum. Modo cum dixisset, ut quemadmodum regnauit peccatum in morte; non ait, Per unum hominem, aut per primum hominem, aut per Adam: quia iam dixerat, Lex subintrauit, ut abundaret delictum; que abundantia delicti non pertinet ad primi hominis propaginem, sed ad conuersationis humane preuaricationem, que illi uni delicto quo solo obstricti tenentur infantes, iam in maioribus etatibus ex abundantia iniquitatis adiecta est. Sed quoniam hoc totum, etiam quod non pertinet ad illius unius delicti originem, tamen idonea est soluere gratia Saluatoris; ideo cum dixisset, sic et gratia regnet per iustitiam in uita eterna, addidit, per Iesum Christum Dominum nostrum.

18. Nullius itaque argumentationes contra hec apostolica uerba prolate impediant paruulos ad salutem, que est in Christo Iesu Domino nostro: tanto magis enim pro eis loqui debemus, quanto ipsi pro se loqui non possunt. Per unum hominem intrauit peccatum  in mundum, et per peccatum mors; et ita in omnes homines pertransiit, in quo omnes peccauerunt. Sicut ab illo uno homine, sic ab eodem peccato infantes immunes esse non possunt, nisi ab eius reatu per Christi Baptismum resoluantur. Usque enim ad legem peccatum in mundo fuit: non quia deinceps in nemine fuit, hoc dictum est; sed quia non poterat per litteram legis auferri, quod solo poterat Spiritu gratie. Ne quisquam ergo fidens de uiribus, non dico uoluntatis, sed potius uanitatis sue, putaret libero arbitrio legem potuisse sufficere, et Christi gratiam derideret; ideo ait Apostolus: Usque enim ad legem peccatum in mundo fuit; peccatum autem non deputabatur [1 1Kb] cum lex non esset. Non dixit, Non erat; sed, non deputabatur; quia lex non erat, qua arguente demonstraretur, siue lex rationis in paruulo, siue lex littere in populo.

19. Sed regnauit, inquit, mors ab Adam usque ad Moysen; quia nec lex data per Moysen potuit regnum mortis auferre, quod sola Christi abstulit gratia. In quos autem regnauerit uide: et in eos, inquit, qui non peccauerunt in similitudine preuaricationis Ade. Regnauit ergo et in eos qui non peccauerunt. Sed cur regnauerit, ostendit cum ait: In similitudine preuaricationis Ade. Iste est enim melior intellectus horum uerborum, ut cum dixisset, regnauit mors in eos qui non peccauerunt; quasi nos moneret quare in eos regnauerit qui non peccauerunt, adderet, in similitudine preuaricationis Ade; id est, quia inerat eorum in membris similitudo preuaricationis Ade. Potest et sic intelligi, regnauit mors ab Adam usque ad Moysen, et in eos qui non in similitudine preuaricationis Ade peccauerunt: quia in semetipsis cum iam nati essent, nec ratione adhuc uterentur, qua ille utebatur quando peccauit, nec preceptum accepissent quod ille transgressus est, sed solo originali uitio tenerentur obstricti, per quod eos regnum mortis in eis tantum non est, qui Christi gratia renati, ad eius regnum pertinent; quoniam mors temporalis, quamuis et ipsa de originali delicto propagata sit, corpus in eis interimit, animam uero ad penam non trahit, ubi uoluit regnum mortis intelligi: ut anima renata [2 1Kb] per gratiam, iam non moriatur in gehennam, id est a uita Dei non alienetur, non separetur; temporalis autem mors corporis, etiam in iis qui Christi morte redimuntur, relinquatur interim ad exercitationem fidei, et agonem presentis luctationis, in quo et martyres certauerunt; absumatur uero et ipsa in renouatione corporis, quam resurrectio pollicetur. Ibi enim penitus absorbebitur mors in uictoriam , cui modo gratia Christi adimit regnum, ne suorum animas ad penas tartari trahat. Nonnulli sane codices non habent, in eos qui non peccauerunt; sed, in eos qui peccauerunt, in similitudine preuaricationis Ade: quibus quidem uerbis nullo modo iste sensus aufertur. Secundum hoc quippe intelliguntur peccasse in similitudine preuaricationis  Ade, secundum quod supra dictum est, in quo omnes peccauerunt. Sed tamen greci codices, unde in latinum Scriptura translata est, illud plures habent quod diximus.

20. Quod uero adiunxit de Adam, qui est forma futuri, neque hoc uno intelligitur modo. Aut enim forma Christi a contrario est, ut quemadmodum in illo omnes moriuntur, sic et in Christo omnes uiuificentur; et quomodo per ipsius inobedientiam peccatores constituti sunt multi, sic per Christi obedientiam iusti constituantur multi: aut formam futuri eum dixit, quod ipse inflixerit formam mortis posteris suis. Ille tamen est melior intellectus, ut a contrario forma esse credatur, quam multum commendat Apostolus. Denique ne omnino ex equo in hac forma eadem contraria pensarentur, adiungit et dicit, Sed non sicut delictum, ita et donatio: si enim ob unius delictum multi mortui sunt, multo magis gratia Dei et donum in gratia unius hominis Iesu Christi in multos abundabit: ut intelligatur, non in magis multos, cum iniqui magis multi sint qui damnabuntur; sed magis abundabit, quod in iis qui per Christum redimuntur, temporaliter ualet forma mortis ex Adam, in eternum autem ualebit uite forma per Christum. Quamuis ergo, inquit, Adam futuri forma sit a contrario, plus tamen prestat Christus regeneratis, quam eis nocuerat ille generatis. Et non sicut per unum peccatum [1 1Kb] , ita et donum: nam iudicium quidem ex uno in condemnationem, gratia autem ex multis delictis in iustificationem. Non solum in hoc, inquit, non equalis est forma, quia ille temporaliter nocuit eis quos in eternum Christus redemit; uerum etiam quia illius uno delicto posteri, nisi a Christo redimantur, traduntur in condemnationem: Christi autem redemptio etiam multa delicta dissoluit, que illi uni abundantia preuaricatricis iniquitatis adiecit; unde iam superius disputauimus.

21. Contra hec Apostoli uerba sanumque intellectum nemini acquiescas, si uis Christo et in Christo uiuere. Nam si, quemadmodum illi dicunt, propterea ista commemorasset Apostolus, ut intelligeremus ad primum hominem peccatores ideo pertinere, quia non delictum ex illo nascendo traximus, sed eum imitando peccamus; diabolum potius poneret, qui et primus peccauit, et de quo nullam substantie propaginem traxit genus humanum, sed eum sola imitatione secutum est: unde dicitur pater impiorum, sicut noster dicitur pater Abraham propter imitationem fidei, non propter originem carnis . Nam ideo de ipso diabolo dictum est: Imitantur autem illum qui sunt ex parte ipsius . Deinde si propter imitationem hoc loco Apostolus commemoraret primum hominem, quia primus peccator in hominibus fuit, ut ideo ad illum omnes homines peccatores diceret pertinere; cur non sanctum Abel posuit, qui primus in hominibus iustus fuit, ad quem iusti omnes propter imitationem iustitie pertinerent? Sed posuit  Adam, contra quem non posuit nisi Christum; quia sicut ille homo delicto suo uitiauit posteritatem suam, sic ille Deus homo iustitia sua saluauit hereditatem suam: ille traiiciendo carnis immunditiam, quod non poterat impius diabolus; ille donando spiritus gratiam, quod non poterat Abel iustus.

22. Multa de his questionibus in aliis nostris opusculis et ecclesiasticis sermonibus diximus: quoniam fuerunt etiam apud nos quidam, qui ubicumque poterant hec sui erroris noua semina spargerent; quorum nonnullos per ministerium nostrum fratrumque nostrorum, misericordia Domini ab illa peste sanauit. Nec tamen hic deesse aliquos arbitror, maxime apud Carthaginem: sed iam occulte mussitant, timentes Ecclesie fundatissimam fidem. Nam unus eorum nomine Celestius, in eiusdem ciuitatis ecclesia iam ad presbyterii honorem subrepere ceperat: sed fidelissima libertate fratrum, propter has ipsas contra Christi gratiam disputationes usque ad iudicium episcopale perductus est  . Tamen coactus est confiteri propter baptizandos paruulos, quod et ipsis redemptio sit necessaria. Ubi quanquam noluerit de originali peccato aliquid expressius dicere, tamen ipso redemptionis nomine non parum sibi prescripsit. Unde enim redimendi essent, nisi a diaboli potestate, in qua esse non possent, nisi originalis obligatione peccati? aut quo pretio redimuntur, nisi Christi sanguine, de quo apertissime scriptum est quod in remissionem effusus sit peccatorum ? Sed quia magis conuictus et ab Ecclesia detestatus quam correctus et pacatus abscessit, ueritus sum ne forte ibi sit ipse qui uestram fidem perturbare conatur: ideo nominis ipsius commemorationem putaui esse faciendam. Sed siue ipse sit, siue alii consortes eius erroris: plures enim sunt quam sperare possumus; et ubi non redarguuntur, etiam alios ad suam sectam seducunt, et sic crebrescunt, ut nesciam quo sint erupturi: nos tamen malumus eos in Ecclesie compage sanari, quam ex illius corpore uelut insanabilia membra resecari, si tamen hoc permittit ipsa necessitas. Timendum est enim ne plura putrescant, dum putribus parcitur. Potens  est autem misericordia Domini nostri, que potius eos ab hac peste liberet: quod sine dubio faciet, si fideliter aduertant teneantque quod scriptum est, Qui inuocauerit nomen Domini, saluus erit .



CAPUT Iu.

23. Audi iam pauca de diuitibus, quod in epistola tua sequitur inquirendum. Hoc enim posuisti illos dicere: Diuitem manentem in diuitiis suis, regnum Dei non posse ingredi, nisi omnia sua uendiderit, nec ei prodesse si forte ex ipsis diuitiis mandata fecerit. Euaserunt istorum disputationes patres nostri Abraham et Isaac et Iacob, qui tanto ante ex hac uita migrarunt. Habebant quippe hi omnes non paucas diuitias, sicut fidelissima Scriptura testatur: multos tamen uenturos ab oriente et occidente, et non supra ipsos, uel extra ipsos, sed cum ipsis recubituros in regno celorum, ille ipse qui propter nos factus est pauper cum uere diues esset, ueracissima promissione predixit . Et quamuis superbus diues, qui induebatur purpura et bysso, et epulabatur quotidie splendide, mortuus apud inferos torqueretur: tamen si pauperis ulcerosi, qui ante ianuam eius contemptus iacebat miseratus fuisset, mereretur et ipse misericordiam. Et si pauperi illi meritum esset inopia, non iustitia; non utique ab Angelis in Abrahe gremium, qui diues hic fuerat, tolleretur. Sed ut nobis ostenderetur nec in isto paupertatem per seipsam diuinitus honoratam, nec in illo diuitias fuisse damnatas, sed in isto pietatem, in illo impietatem suos exitus habuisse; sic suscepit impium diuitem cruciatus ignis, ut tamen pium pauperem susciperet sinus diuitis . Qui sane cum hic diues uiueret, diuitias sic habebat, et eas pre Dei preceptis tam paruipendebat, ut etiam ipsius filii immolatione nollet offendere Deum iubentem, quem suarum diuitiarum et sperabat et optabat heredem .

24. Hic utique dicunt, ideo patres antiquos non uendidisse omnia que habebant, et dedisse pauperibus, quia hoc eis non preceperat Dominus. Nondum enim reuelato Testamento Nouo, quod non fieri nisi plenitudine temporis oportebat, nec eorum uirtus fuerat reuelanda; qua uirtute hoc eos facillime posse Deus in eorum cordibus nouerat, qui testimonium illis tam insigne perhibebat, ut cum sit omnium sanctorum Deus, tanquam de precipuis amicis suis dicere dignaretur: Ego sum Deus Abraham, Deus Isaac, Deus Iacob: hoc mini nomen est in eternum . Postea uero quam magnum pietatis sacramentum manifestatum est in carne , et uocandis omnibus gentibus Christi aduentus illuxit, in quem etiam illi patres crediderant, sed huius fidei oliuam suo tempore manifestandam, in illius arboris de qua Apostolus loquitur , tanquam radice seruabant, dictum est diuiti: uade, uende omnia que habes, et da pauperibus, et habebis thesaurum in celis; et ueni, sequere me .

25. Hec si dicunt, uidentur aliquid rationabiliter dicere. Sed totum audiant, totum aduertant; non in parte aures aperiant, in parte surdescant. Cui enim Dominus hec precepit? Profecto illi diuiti qui uite  eterne consequende consilium querebat accipere: hoc enim Domino dixerat, Quid faciam, ut uitam eternam consequar? Ille autem non ei respondit, Si uis uenire ad uitam, uade, uende omnia que habes; sed, Si uis uenire ad uitam, serua mandata. Que iuuenis cum sibi a Domino ex lege commemorata se seruasse dixisset, et quesiisset quid adhuc sibi deesset, responsum accepit: Si uis perfectus esse, uade, uende omnia que habes, et da pauperibus. Et ne se illa que multum amabat, hoc modo perdere existimaret: Et habebis, inquit, thesaurum in celis. Deinde addidit, Et ueni, sequere me; ne cuiquam, cum hec fecerit, aliquid prodesse existimetur, si non sequitur Christum. At ille quidem tristis abscessit, qui uiderit quemadmodum illa Legis mandata seruauerat: puto enim quod se arrogantius quam uerius seruasse responderat. uerumtamen magister bonus mandata legis ab ista excellentiore perfectione distinxit: ibi enim dixit, Si uis uenire ad uitam, serua mandata; hic autem, Si uis perfectus esse, uade, uende omnia que habes, etc. Cur ergo negamus diuites, quamuis ab illa perfectione absint, uenire tamen ad uitam, si mandata seruauerint, et dederint ut detur illis, et dimiserint ut dimittatur illis ?

26. Credimus enim ministrum Noui Testamenti fuisse apostolum Paulum, cum scribens ad Timotheum diceret, Precipe diuitibus huius mundi non superbe sapere, neque sperare in incerto diuitiarum, sed in Deo uiuo, qui prestat nobis omnia abundanter ad fruendum. Bene faciant, diuites sint in operibus bonis, facile tribuant, communicent, thesaurizent sibi fundamentum bonum in futurum, ut apprehendant eternam uitam [1 1Kb] : de qua et illi adolescenti dictum est, Si uis uenire ad uitam. Puto quod ista precipiens, diuites instruebat, non fallebat Apostolus: qui non ait, Precipe diuitibus huius mundi ut uendant omnia que habent, dent pauperibus, et sequantur Dominum; sed, non superbe sapere, neque sperare in incerto diuitiarum. Ista superbia diuitem illum qui iacentem ante ianuam suam contemnebat pauperem iustum, et ista spes in incerto diuitiarum, qua se propter purpuram, byssum, et epulas splendidas beatum putabat, non ipse diuitie perduxerunt ad inferni tormenta.

27. An forte quia Dominus adiunxit, et dixit, Amen dico uobis, difficile diues intrabit in regnum celorum: et iterum dico uobis, Facilius intrabit camelus per foramen acus, quam diues in regnum celorum; ideo putant isti diuitem, etiamsi faciat ista que diuitibus precipienda scripsit Apostolus, in regnum celorum intrare non posse? Quid ergo est? utrum Apostolus contra Dominum loquitur, an isti nesciunt quid loquuntur? Quid horum credat, eligat christianus. Puto melius nos credere istos nescire quid loquantur, quam Paulum contra Dominum loqui. Deinde cur non in consequentibus etiam ipsum Dominum audiunt dicentem discipulis pro miseria diuitum contristatis: Quod hominibus impossibile est, Deo facile est?

 28. Sed ideo, inquiunt, hoc dictum est, quia futurum erat ut audito Euangelio, diuites uendito patrimonio erogatoque pauperibus Dominum sequerentur, et intrarent in regnum celorum, atque ita fieret quod difficile uidebatur: non ut manentes in diuitiis suis, precepta Apostoli custodiendo, id est non superbe sapiendo, neque sperando in incerto diuitiarum, sed in Deo uiuo, bene faciendo, facile tribuendo, et communicando indigentibus, ueram apprehendant uitam; sed etiam ista precepta apostolica uenditis omnibus suis rebus implerent.

29. Hec si dicunt, scio quippe eos illa dicere, non attendunt primitus quemadmodum Dominus contra eorum dogma suam gratiam predicauerit. Non enim ait, Quod hominibus impossibile uidetur, facile est hominibus si uoluerint; sed, Quod hominibus, inquit, impossibile est, Deo facile est: ostendens, quando ista recte fiunt, non fieri hominis potentia, sed Dei gratia. Hoc ergo attendant isti, et si reprehendunt eos qui gloriantur in diuitiis suis, caueant ipsi in sua uirtute confidere: simul enim utrique reprehenduntur in Psalmo, Qui confidunt in uirtute sua, et qui in abundantia diuitiarum suarum gloriantur . Audiant itaque diuites, Quod hominibus impossibile est, Deo facile est: et siue manentes in diuitiis suis, atque ex eis bona opera facientes [1 1Kb] , siue illis uenditis, et per indigentias pauperum distributis intrent in regnum celorum, gratie Dei tribuant, non propriis uiribus bonum suum. Quod enim hominibus impossibile est, non hominibus, sed Deo facile est. Audiant hoc et isti; et si iam omnia sua uel uendiderunt, et pauperibus tribuerunt, uel adhuc id agunt atque disponunt, et hoc modo preparant intrare in regnum celorum, non hoc tribuant uirtuti sue, sed eidem gratie diuine. Quod enim hominibus impossibile est, non ipsis, quia et ipsi homines sunt, sed Deo facile est. Hoc quippe illis et Apostolus dicit: Cum timore et tremore uestram ipsorum salutem operamini. Deus enim est qui operatur in uobis et uelle, et operari, pro bona uoluntate . Certe ideo se dicunt de suis rebus uendendis perfectionis a Domino suscepisse consilium, ut sequantur Dominum, quoniam illic additum est, et ueni, sequere me: cur ergo in iis bonis que faciunt, de sua tantum uoluntate presumunt, nec audiunt Dominum, quem sequi se dicunt, increpantem atque testantem, Sine me nichil potestis facere ?

30. Si autem Apostolus ita dixit, Precipe diuitibus huius mundi, non superbe sapere, neque sperare in incerto diuitiarum, ut uendant omnia que possident, et ea pretia distribuendo indigentibus, faciant quod sequitur, facile tribuant, communicent, thesaurizent sibi fundamentum bonum in futurum, et aliter eos in regnum celorum intrare posse non credit; fallit ergo eos quorum domos tam diligenter doctrine sanitate componit, admonens et precipiens quales se prebere debeant uxores uiris, uiri uxoribus, filii parentibus, parentes filiis, serui dominis, domini seruis: nam quomodo  hec agi possunt sine domo, et sine aliqua re familiari?

31. An hoc eos mouet quod ait Dominus: Quicumque dimiserit omnia sua propter me, accipiet in hoc seculo centuplum, et in futuro uitam eternam possidebit ? Aliud est dimiserit; aliud est uendiderit: nam et in iis que dimittenda mandauit, etiam uxor commemorata est, quam nullis humanis legibus licet uendere, Christi autem legibus nec dimittere, excepta causa fornicationis . Quid sibi ergo uolunt ista precepta , nisi quia occurrit aliquando necessitatis articulus, ubi aut uxor dimittatur, aut Christus: ut alia omittam, si ipsi uxori maritus displicuerit christianus, eique proposuerit aut a se diuortium, aut a Christo? Hic ille quid eligat nisi Christum, et dimittat uxorem laudabiliter propter Christum? Ambobus quippe christianis Dominus precepit ne quisquam dimittat uxorem, excepta causa fornicationis. Ubi autem quelibet ex eis persona infidelis est, consilium Apostoli attendatur: Ut si infidelis consentit habitare cum uiro fideli, uir non dimittat uxorem. Similiter et uxor fidelis uirum, si cum illa habitare consenserit. Quod si infidelis, inquit, discedit, discedat: non est enim seruituti subiectus frater aut soror in huiusmodi : id est, si infidelis noluerit esse cum coniuge fideli, hic agnoscat fidelis suam libertatem, ne ita se subiectum deputet seruituti ut ipsam dimittat fidem, ne coniugem amittat infidelem.

32. Hoc et de filiis atque parentibus, hoc de fratribus et sororibus intelligitur, propter Christum omnes esse dimittendos, cum proponitur ista conditio, ut Christum dimittat, si illos secum habere desiderat. Hoc ergo et de domo atque agris, hoc et de iis rebus que iure pecuniario possidentur, hoc loco accipiendum est. Similiter enim etiam de his non ait, Quicumque uendiderit propter me quecumque licitum est uendere; sed, Quicumque dimiserit. Fieri enim potest ut dicatur christiano ab aliqua potestate, Aut christianus non eris, aut si in hoc permanere uolueris, domum, possessionesque non habebis. Tunc uero etiam illi diuites, qui in suis diuitiis sic statuerant permanere, ut ex earum bonis operibus promererentur Deum, hec dimittant potius propter Christum, quam propter hec Christum; ut accipiant in hoc seculo centuplum, cuius numeri perfectione significantur omnia , et in futuro seculo possideant uitam eternam; ne propter ista dimisso Christo, in mortem precipitentur eternam.

33. Hac quippe lege et conditione, non illi tantum qui mentis excellentia perfectionis consilium receperunt, ut uendita sua pauperibus distribuerent, et humeris ab omni seculi huius sarcina liberioribus leuem Christi sarcinam ferrent; sed etiam quisquis infirmior, et illi gloriosissime perfectioni minus idoneus, qui tamen meminerit se ueraciter esse christianum, cum audierit sibi proponi quod nisi hec omnia dimiserit,  dimissurus est Christum, apprehendet potius turrim fortitudinis a facie inimici : quia cum eam in sua edificaret fide, computauit sumptus quibus perfici posset , id est, eo animo accessit ad fidem, ut huic seculo non solum uerbis renuntiaret; quia et si emit aliquid, tanquam non possidens erat, et si utebatur hoc mundo, tanquam non utens erat , non sperans in incerto diuitiarum, sed in Deo uiuo.

34. Cum enim omnis qui renuntiat huic seculo, sine dubio renuntiet omnibus que sunt eius, ut possit Christi esse discipulus ; profecto renuntiat etiam diuitiis suis, si quas habet, aut sic ut eas omnino non diligens, totas distribuat indigentibus, et superfluis exoneretur sarcinis; aut sic ut plus diligens Christum spem ab eis transferat in ipsum, atque ita utatur illis, ut facile tribuens et communicans, thesaurizet in celo; paratusque sit, quemadmodum parentes et filios et fratres et uxorem, hoc modo et istas relinquere, si talis conditio proposita fuerit, ut nisi dimisso Christo eas habere non possit. Nam si aliter huic seculo renuntiat, quando accedit ad fidei sacramentum, facit quod de lapsis beatus Cyprianus ingemit, dicens: Seculo uerbis solis renuntiantes, et non factis. De hoc quippe dicitur, cum ueniente tentatione magis ista metuit amittere, quam Christum negare: Ecce homo qui cepit edificare, et non potuit perficere. Ipse est etiam qui, cum adhuc longe esset aduersarius eius, misit legatos querens pacem; id est, nondum affligente, sed adhuc imminente ac minante tentatione, ut iis non careat, que plus diligit, ad relinquendum Christum negandumque consentit. Et multi sunt tales, qui etiam putant sibi ad augendas opes suas, et multiplicanda delectamenta terrena, religionem suffragari debere christianam.

35. Sed non sunt tales diuites christiani, qui licet ista teneant, non tamen ab eis ita tenentur, ut hec Christo anteponant; quia ueraci corde seculo renuntiarunt, ut nullam spem in talibus ponant. Hi uxores et filios uniuersasque familias ad christianam religionem tenendam sana erudiunt disciplina. Horum domus hospitalitate feruentes, recipiunt iustum in nomine iusti, ut mercedem iusti accipiant . Frangunt esurienti panem suum, nudum uestiunt, captiuum redimunt , thesaurizant sibi fundamentum bonum in futurum, ut apprehendant ueram uitam. Et si forte pro fide Christi pecuniaria damna perpetienda sunt, oderunt diuitias suas: si suorum orbitates uel separationes pro Christo minatur hic mundus, oderunt parentes, fratres, filios, uxores: postremo si de ipsa huius corporis uita cum aduersario paciscendum est, ne desertus deserat Christus, oderunt insuper animam suam. De iis quippe omnibus mandatum acceperunt, quod  aliter discipuli Christi esse non possint .

36. Nec tamen quia preceptum est eis ut oderint pro Christo et animas suas, uendendas eas habent, aut illatis sibi manibus effundendas: sed parati sunt eas amittere, pro Christi nomine moriendo, ne mortui uiuant, Christum negando. Sic etiam diuitias, ad quas uendendas parati non fuerunt monente Christo, ad perdendas eas debent parati esse pro Christo, ne cum eis pereant perdito Christo. Habemus hinc utriusque sexus diuites clarissimasque personas martyrii gloria sublimatas. Ita multi quos rerum suarum uenditione piguerat ante perfici, Christi imitata passione sunt repente perfecti; et qui nonnullam infirmitatem carnis et sanguinis suis diuitiis perfecerunt, subito aduersus peccatum pro fide usque ad sanguinem certarunt. Quibus autem non prouenit corona martyrii, neque illius perfectionis de uendendis rebus suis consilium tam grande tamque preclarum receperunt, et tamen a damnabilibus immunes criminibus esurientem Christum pauerunt, sitienti potum dederunt, nudum uestierunt, peregrinantem susceperunt; non sedebunt quidem cum Christo sublimiter iudicaturi, sed ad ipsius dexteram stabunt misericorditer iudicandi . Beati enim misericordes, quoniam ipsorum miserebitur Deus . Et iudicium sine misericordia fiet illi qui non fecit misericordiam: superexsultat autem misericordia iudicio .

37. Proinde isti desinant contra Scripturas loqui, et in suis exhortationibus ad maiora sic excitent, ut minora non damnent. Num enim et sanctam uirginitatem aliter exhortando persuadere non possunt, nisi coniugalia uincula damnauerint, cum docente Apostolo, unusquisque donum proprium habeat a Deo, alius sic, alius autem sic ? Ambulent itaque perfectionis uiam, uenditis omnibus suis rebus, et misericorditer erogatis. Sed si uere pauperes Christi sunt, et non sibi, sed Christo colligunt, infirmiora eius membra quare puniunt antequam sedes iudiciarias acceperint? Si enim tales erunt, qualibus Dominus dicit, Sedebitis super duodecim sedes, iudicantes duodecim tribus Isrel ; et de qualibus Apostolus dicit, Nescitis quoniam Angelos iudicabimus ; preparent se potius non criminosos, sed religiosos diuites recipere in tabernacula eterna, a quibus amici facti sunt de mammona iniquitatis . Puto enim quod quidam eorum qui hec impudenter atque imprudenter garriunt, a diuitibus christianis et piis in suis necessitatibus sustentantur. Habet enim Ecclesia quodammodo suos milites, et quodammodo prouinciales: unde dicit Apostolus, Quis militat suis stipendiis unquam? Habet et uineam et plantatores, habet gregem et pastores: unde consequenter dicit, Quis plantat uineam, et de fructu eius non edit? quis pascit gregem, et de lacte eius non percipit ? Quamuis talia disputare, qualia isti disputant, non sit militare, sed rebellare; non sit plantare uineam, sed eradicare; non sit pascendos congregare, sed perdendos a grege separare.

 38. Sicut autem ipsi qui diuitum religiosis obsequiis aluntur atque uestiuntur , non tamen iudicantur atque damnantur ab excellentioribus Christi membris, qui maiori uirtute, quam multum commendat Apostolus, suis se manibus transigunt : sic nec isti damnare debent inferioris meriti christianos, quorum opibus [1 1Kb] transiguntur; sed recte uiuendo et recte docendo magis eis dicere, Si nos uobis spiritualia seminauimus, magnum est si uestra carnalia metamus ? Multo quippe minori impudentia serui Dei, qui manuum suarum honestis operibus uenditis uiuunt, damnant istos a quibus nichil accipiunt, quam isti qui propter aliquam corporis infirmitatem non ualentes manibus operari, damnant eos ipsos de quorum facultatibus uiuunt.

39. Ego qui hec scribo, perfectionem de qua Dominus locutus est, quando ait diuiti adolescenti, uade, uende omnia que habes, et da pauperibus, et habebis thesaurum in celo; et ueni, sequere me , uehementer adamaui, et non meis uiribus, sed gratia ipsius adiuuante sic feci. Neque enim quia diues non fui, ideo minus mihi imputabitur: nam neque ipsi Apostoli, qui priores hoc fecerunt, diuites fuerunt. Sed totum mundum dimittit qui et illud quod habet, et quod optat habere, dimittit. Quantum autem in hac perfectionis uia profecerim, magis quidem noui ego, quam quisquam alius homo; sed magis Deus quam ego. Et ad hoc propositum quantis possum uiribus alios exhortor, et in nomine Domini habeo consortes, quibus hoc per meum ministerium persuasum est: sic tamen ut precipue sana doctrina teneatur, nec eos qui ista non faciunt, uana contumacia iudicemus, dicentes eis nichil prodesse quod pudice, quamuis coniugaliter uiuunt, quod domos suas et familias christiane regunt, quod operibus misericordie sibi thesaurizant in posterum; ne ista disputando, non Scripturarum sanctarum tractatores, sed earum accusatores inueniamur. Quod ideo commemoraui, quoniam isti, quando talia dicere prohibentur ab eis qui hoc Domini consilium non ceperunt, respondent eos talia disputari nolle, quoniam uitiis suis fauent, et dominica precepta implere detrectant: quasi non, ut de iis taceam, qui, licet infirmiores, religiose tamen utuntur diuitiis, etiam ipsi cupidi et auari male his utentes, et in terreno thesauro cor luteum figentes, quia et ipsos necesse est usque ad finem portet Ecclesia, sicut illa retia usque ad littus pisces malos , tolerabiliores in ea sint quam isti, qui talia sermocinando et disseminando, ita se uideri magnos uolunt, quia diuitias suas uel quantulacumque patrimonia ex precepto Domini uendiderunt, ut eius hereditatem, que usque ad fines terre dilatatur atque diffunditur hac doctrina non sana perturbare atque euertere moliantur.



CAPUT u.

40. Unde quia ex hac quidem occasione, sed tamen iam breuiter dixi quid etiam de Ecclesia  Christi in hoc seculo sentiam, id est, quia usque ad finem huius seculi necesse est portet bonos et malos, quoniam et hoc inter tuas questiones interrogasti, prolixam epistolam iam tandem aliquando concludam. Iurationem caue quantum potes. Melius quippe nec uerum iuratur, quam iurandi consuetudine, et in periurium sepe caditur, et semper periurio propinquatur. Sed illi, quantum aliquos eorum audiui, quid sit iurare prorsus ignorant: putant enim se non iurare, quando in ore habent, Scit Deus ; et, Testis est Deus ; et, Testem Deum inuoco super animam meam ; quia non dicitur, Per Deum, et quia talia reperiuntur in apostolo Paulo. Sed etiam illa ibi contra eos inuenta est quam [1 1Kb] confitentur esse iurationem, ubi ait Apostolus: Quotidie morior, per uestram gloriam, fratres, quam habeo in Christo Iesu Domino nostro . In grecis enim codicibus reperitur omnino esse hanc iurationem: ne quis in latina lingua hoc sic intelligat dictum, per uestram gloriam, quomodo dictum est, per meum aduentum iterum ad uos; et multa similia, ubi dicitur, per aliquid, et non est iuratio. Sed non ideo quia in suis Litteris iurauit Apostolus, uir in ueritate firmissimus, ludus nobis debet esse iuratio. Multo enim tutius, ut dixi, quantum ad nos attinet, nunquam iuramus; ut sit in ore nostro, Est, est; non, non, sicut Dominus monet . Non quia peccatum est, uerum iurare: sed quia grauissimum peccatum est falsum iurare; quo citius cadit qui consueuit iurare.

41. Accepisti quod mihi uidetur: melius exponant ista meliores; non isti quorum noui iam sententiam reprobandam, sed alii qui ueraciter possunt. Nam et ego paratior sum dicere quam docere; et tu magnum conferes beneficium, si ea que illic a sanctis fratribus aduersus istorum uaniloquia disseruntur, non me facias ignorare. In Domino recte et fideliter uiuas, dilectissime fili.





EPISTOLA CLuIII [* 1Kb]  . Euodius Uzalensis episcopus laudabiles mores ac felicem adolescentis cuiusdam obitum prosecutus, eiusque et aliorum defunctorum narratis apparitionibus, inquirit utrum anima per mortem soluta non omni careat corpore, quo possit ferri de loco in locum. Tum edoceri cupit qua uaria ratione de Deo et hominibus dicitur sapientia.

Domino uenerabiliterque dilectissimo fratri et consacerdoti AUGUSTINO, et fratribus qui tecum sunt, EuODIUS, et fratres qui mecum sunt, in Domino salutem.

1. Debitum flagito epistole quam misi; et uolui primo illud discere quod interrogaui, et postea hoc requirere. Audi rem, quia dignaris, que me fecit impatientem, ut et id festinarem nosse, si fieri potest, in hac uita. Quemdam  puerum habui presbyteri Armeni Melonitani filium notarium: hunc iam seculo se mergentem, nam scholastico proconsulis excipiebat, per meam eruit Deus humilitatem. Fuit quidem, ut puerilis etas habet, promptus, aliquantulum inquietus, et accedente etate , ita eum grauitas morum, et custos bona uita ornauit, ut satis delectet eius habere memoriam. Erat autem strenuus in notis, et in scribendo bene laboriosus, studiosus quoque esse ceperat lectionis, ut ipse meam tarditatem causa legendi nocturnis horis exhortaretur; nam aliquanto tempore noctis mihi ipse legebat, cum omnia siluissent: nec uolebat preterire lectionem, nisi intellexisset, et tertio et quarto repetebat, et nec dimittebat, nisi sibi apparuisset quod querebat. Ceperam eum non quasi puerum et notarium habere, sed amicum quemdam satis necessarium et suauem. Delectabant enim me fabule ipsius.

2. Optabat quoque, quod ei prestitum est, dissolui et esse cum Christo . Nam egrotauit sexdecim diebus apud parentes suos, et memorie ui de Scripturis pene tota egritudine loquebatur. Sed ut ad finem uite proximus esse cepit, psallebat audientibus omnibus, »Desiderat et properat anima mea ad atria Dei« ; et post hec iterum psallebat, »Impinguasti in oleo caput meum; et poculum tuum inebrians quam preclarum est !« Ibi fuit occupatus; hac se oblectabat consolatione. Deinde cum solui cepisset, signare se cepit in fronte, ita ut sic descenderet manus ad os quod sibi cupiebat signare, cum iam interior homo, et bene renouatus de die in diem, domum luteam dimisisset. Mihi tantum gaudium accreuit, ut arbitrer quod dimisso proprio corpore in meum animum ingressus sit, et ibi mihi quamdam luciditatem presentie sue prestet, quia liberatione et securitate illius nimis gaudeo; dici non potest. Non enim leuem ei exhibui sollicitudinem, timens etati adolescentis. Nam curaui ex eo querere, ne forte femine contagione fuisset pollutus: liberum se esse testatus est, magis ut nostrum gaudium cumularetur. Solutus est ergo. Exsequias prebuimus satis honorabiles, et dignas tante anime; nam per triduum hymnis Dominum collaudauimus super sepulcrum ipsius, et redemptionis Sacramenta tertio die obtulimus.

3. Sed ecce post biduum quedam uidua honesta Urbica de Figentibus, que duodecim se annos uiduam dicebat, ancilla Dei, somnium uidit tale. uidet quemdam diaconum ante quadriennium corpore exutum, cum seruis et ancillis Dei uirginibus et uiduis palatium preparare. Ornabatur autem, ut claritas loci fulsisset, et locus omnis argenteus putaretur. Cum illa studiosius interrogasset cuinam hoc prepararetur; respondit ille diaconus, puero qui hesterno consumptus est, filio presbyteri preparari. Et in eodem palatio quemdam senem candidatum apparuisse, qui iuberet duobus candidatis ut pergerent, et corpus ablatum de sepulcro ad celum leuarent. Cumque, inquit, de sepulcro corpus fuisset assumptum atque in celum leuatum, ramos rosarum uirginum  de eodem sepulcro surrexisse.

 4. Narraui quid fuerit gestum. Modo questionem audire dignare, et doce quod quero. Cogit enim me istius anime migratio talia percunctari. Cum in corpore sumus, est nobis sensus interior solers pro agilitate studii nostri; et tanto uigilantior et feruentior, quanto fuerimus studiosiores, et adhuc impedimento corporis retardari nos uidetur esse probabile. Quis autem omnia que animus ex corpore patitur, poterit enarrare? Inter has turbas et molestias, ex suggestionibus, ex tentationibus, ex necessitatibus, diuersisque calamitatibus uenientes, fortitudinem suam non deserit animus: resistit, uincit; aliquando uincitur. Tamen quoniam meminit sui, agilior et sollicitior efficitur excitatus tantis laboribus, et rumpit quosque nodos malitie, et transit ad meliora. Quid dicam dignatur intelligere Sanctitas tua. Ergo cum in hac uita sumus, talibus egestatibus impedimur, et tamen, sicut scriptum est, »superuincimus per eum qui dilexit nos« . Exeuntes de corpore, et onus omne, et agile peccatum euadentes, qui sumus?

5. Et primum quero utrum aliquod corpus sit, quod rem incorpoream, hoc est ipsius anime substantiam non deserat, cum dimiserit hoc terrenum corpus, ne forte de quatuor unum sit, aut erium, aut etherium. Cum enim incorporea sit anima, si omni corpore caret, iam una est omnium. Et ubi erit ille diues purpuratus, et Lazarus uulneratus? Quomodo etiam meritis discernentur, ut ille penam, ille gaudium habeat, si una [1 1Kb] ex omnibus incorporeis apparuerit anima: si tamen figurate illa significata non sunt. Certum est autem, que locis tenentur, corporibus tenentur, ut ille diues in flamma, et pauper ille in sinu Abrahe . Si loca sunt, corpora sunt, et in corporibus anime sunt; in corpore autem si pene uel premia in conscientiis sunt. Queuis est ista una anima, effecta ex multis animis, affligatur, et letetur in una, ut appareat substantia ex multis animis collecta; aut si hoc dicitur quemadmodum una res animus incorporeus, et in eo memoria est, et uoluntas, et intellectus, et he omnes cause incorporee sunt, et habent officiorum congruam portionem [2 1Kb] , nec tamen altera alteram impedit. Utcumque puto posse responderi, ut et aliquas pene, et aliquas premia comitentur in una ex multis animis collecta substantia.

6. Aut si non ita est, quid impedit si unusquisque animus, cum corpore hoc solido caret, aliud habeat corpus, ut ipse animus semper aliquod corpus animet; aut quo transitum facit, si ulla regio est ad quam eum necessitas ire compellit? Quandoquidem et ipsi Angeli nec multi dici possunt, si non corporibus numerentur; ut ait ipsa ueritas in Euangelio, »Possem rogare Patrem meum ut duodecim mihi legiones angelorum misisset« . Deinde cum constet Samuelem in corpore fuisse uisum, quando excitatus est ad petitionem Saül ; et Moysen, cuius corpus sepultum est secundum Euangelium, manifestum sit in corpore eum uenisse ad Dominum in monte , cum constitissent. Quanquam et in apocryphis, et in secretis ipsius Moysi, que scriptura caret auctoritate,  tunc cum ascenderet in montem ut moreretur, ui corporis efficitur, ut aliud esset quod terre mandaretur, aliud quod angelo comitanti sociaretur. Sed non satis urget me apocryphorum preferre sententiam illis superioribus rebus definitis. uidendum ergo, et siue auctoritate siue ratione indagandum quod queritur. Sed dicitur quod resurrectio futura ostendat eam omni corpore caruisse. Nec satis impedit, quandoquidem illi Angeli, qui inuisibiles etiam sunt, cum corporibus apparere uoluerunt et uideri, et quecumque illa positio corporum sit, eorum spiritibus digna, tamen apparuerunt ad Abraham  et ad Tobiam . Ita fieri potest ut resurrectio quidem carnis istius, que bene creditur futura sit, tamen sic anima illa reddatur, ut corpore aliquo nunquam caruisse reperiatur. Cum enim ex quatuor elementis corpus ipsum constet, unum uidetur amittere, calidum scilicet, cum e corpore isto migrare uideatur. Nam remanet quod terrenum est, et liquor non deest; nec frigide materie elementum abest: solum illi eximitur calidum; quod forte secum ipse animus trahit, si de loco ad locum migrat. Hoc interim de corpore dixerim.

7. uidetur quoque mihi quod si in corpore positus, ut iam dixi, uegeto, strenua utitur mentis intentione, quanto magis expeditus, agilis, uegetus, feruens, strenuus, intentus erit, et capacior efficitur ac melior, ut in corpore positus gustauerit uirtutem! Quo deposito magis quoque abstersa nube, totus serenus effectus est, in tranquillitate sine tentatione positus, uideat quod desiderauerit, amplexetur quod amauit. Recordetur quoque et amicorum, et quos iam premiserat, agnoscat, et quos post se dimisit: forte sic est; ego nescio, discere quero. Satis autem me perturbat, si soporem quemdam accipit animus ipse, ne talis sit, qualis cum dormit in corpore constitutus, quasi sepultus, et in spe tantum uiuens: ceterum nichil habens, nichil sciens; maxime si somnio nullo pulsetur. Que res uehementer terret, et quasi exstinctum indicat animum.

8. Illud etiam quero, si corpus habere fuerit indagatus, utrum et aliquo sensu non careat? Certe si non odorandi necessitas ei, ut puto, ingeri potest, neque gustandi, sed nec tangendi: dubito remanere uidendi et audiendi. Nam quid est quod audire dicuntur demones, non in omnibus quos uexant, nam et in his questio est; sed etiam cum apparent in corporibus suis? De uisu autem quomodo transeunt de loco in locum, si corpus habent, si sensu uisibili duce carent? Putas non ita sunt anime humane cum de corporibus egrediuntur, ut et corpus aliquod habeant, et sensu aliquo non careant? Quid est et illud, quod plerique mortui uisi sunt in domibus ita ingredi, ut soliti sunt, aut per diem, aut per noctem a uigilantibus, ab ambulantibus? Non hoc semel audiui, et illud quod dicitur plerumque in qua dam particula noctis, in locis in quibus humata corpora sunt, et maxime in basilicis fieri tumultus et orationes. Non enim ab uno hoc audisse me memini; nam testis est uisionis istius uir quidam sanctus presbyter, qui multitudinem talium de baptisterio exeuntium in corporibus lucidis, et postea in medio ipsius ecclesie orationes  aduerterit. Hec ergo omnia aut illi nostre inquisitioni fauent, aut si fabule sunt, mirum: tamen uellem aliquid ex hac re nosse, quia ueniunt, et uisitant, et uidentur exceptis somniis.

9. Ex quibus alia nascitur questio. Non enim modo phantasiam ego curo, quam sibi cor ineruditum fingit: uisitationes loquor. Quomodo apparuit Ioseph per somnium , quomodo plerique uisitati sunt. Sic ergo et nostri quos premisimus aliquando ueniunt, ipsi apparent per somnium, et loquuntur. Nam memini me ego ipse, et Profuturum, et Priuatum, et Seruilium, quos memini sanctos uiros de monasterio precessisse [1 1Kb] , locutos mihi, et ita factum fuisse ut dixerunt. Aut si aliquis spiritus melior est, qui eorum figuram assumit, et mentem uisitat, uiderit ille cui omnia nuda a summa ceruice sunt. Si quid ergo de his omnibus tue Sanctitati Dominus per rationem loqui dignabitur, rogo ut facere me digneris participem huius scientie. Preterire autem et hoc nolui; forte enim pertinet ad inquisitionem meam.

10. Puer ipse de quo agitur, tempore quo soluebatur, exhibitus quodammodo pergit. Nam uidetur per somnium condiscipulus et conlector ipsius, cum quo mihi excipiebat, qui iam ante octo menses corpore erat exemptus, uenisse. Cum interrogaretur ab eo qui eum tunc cernebat, cur aduenisset; ait ille, Ad amicum meum hunc ducendum ueni: et ita factum est. Nam et in domo ipsa seni cuidam pene uigilanti, apparuit homo laurum portans in manu, scriptum. At ubi ille uisus est, adiungitur adhuc quod post exitum pueri, pater ipsius presbyter cum sene Theasio in monasterio esse ceperant consolandi se gratia, sed post tertium diem pueri defuncti, uidetur idem puer ad monasterium ingressus, et a quodam fratre per quoddam somnium interrogatur utrum sciret se fuisse mortuum? Dixit se scire. Utrum fuisset a Deo receptus? Et hoc secum magna retulit gratulatione. Cumque causa quereretur cur aduenisset, ait tunc ille: Missus sum ut exhibeam patrem meum. Euigilat cui hec ostendebantur, et narrat. Peruenit usque ad aurem episcopi Theasii. Qui permotus obiurgauit dicentem, ne facile perueniret ad aurem presbyteri, et perturbaretur tali nuntio. Quid diu? Post dies forte quatuor uisitationis cum loquitur, nam modicam senserat febriculam, periculum nullum erat, medicus aberat, qui penitus sollicitudinem nullam esse testaretur: at ubi se in lectum inclinauit, solutus est idem presbyter. Nec taceo, et in hoc ipso die quo puer soluebatur, petit patrem ad pacem, et petit tertio, et in singulis osculis dicebat patri, Pater, dicamus Deo gratias; et patrem cogebat ut pariter secum dixisset, quasi communem exhortans ad migrandum ex hac uita. Nam inter utrosque septem dies medii numerantur. Quid fiet de tantis rebus? Quis erit occultarum istarum causarum fidelissimus magister? Aestus cordis mei refundit se tibi in tempore angustie. Dispensatio exitus pueri, eiusque patris est manifesta, quia duo passeres non cadent ad terram sine uoluntate Patris .

11. Animam ergo omni corpore carere penitus non  posse, illa res, ut puto, ostendit, quia Deus solus omni corpore semper caret. Post transitum autem animam, quam magis uigilantiorem fore arbitror, expositio tante molis corporee ostendit; tunc enim in actione et cognitione expedita tanto uinculo, ut puto, apparet prestantior, et omnis illa quies spiritualis, omnibus perturbationibus et erroribus liberam demonstrat, non marcidam, et quasi segnem, et torpidam, et implicatam facit: quippe cui sufficit perfrui etiam ipsa libertate quam adepta est, cum mundo et corpore caret; nam intellectum ea pasci, et ponere os spirituale ad fontem uite prudenter dixisti, ubi est felix et beata proprietate mentis sue. Nam aliquando ego Seruilium fratrem post eius exitum per somnium uidi adhuc positus in monasterio, qui dixit quod nos per rationem laboremus tendere ad intellectum, se autem et tales in ipsa contemplationis delectatione manere.

12. Peto quoque ut quot modis sapientia dicatur, ostendas mihi; ut sapientia Deus, ut sapientia animus sapiens, quomodo dicitur ut lux, ut sapientia Beseleel qui fabricatus est Tabernaculum, uel unguentarium, ut sapientia Salomonis, uel si qua est alia, et quid inuicem distent: et utrum una illa sapientia eterna cum Patre in his gradibus intelligenda sit, quomodo diuersa munera dicuntur Spiritus sancti qui diuidit unicuique propria prout uult. An excepta illa sola sapientia que facta non est, iste facte sunt, et propriam habent substantiam? an effecta sunt et ex definitione operis acceperunt? Multa requiro; det tibi Dominus et gratiam inueniendi, et sapientiam dictandi, et ad nos celeriter scribendi. Imperite et rustice scripsi: sed quia dignaris nosse quid queram, per Christum Dominum obsecro ut in his corrigas me, et doceas quod intelligis me scire cupere.



EPISTOLA CLIX [* 1Kb]  . Augustinus Euodio, respondens ad questiones de anima soluta corpore, et de uisis prodigiosis.

Domino beatissimo, et uenerabili ac desiderabili fratri ac consacerdoti meo EuODIO, et tecum fratribus, AUGUSTINUS, et mecum fratres, in Domino salutem.

1. Frater iste nomine Barbarus, seruus Dei est iam diu apud Hipponem constitutus, et uerbi Dei feruidus ac studiosus auditor. Desiderauit ad tuam Sanctitatem litteras nostras; in quibus tibi eum in Domino commendamus, tibique per eum salutem debitam dicimus. Litteris autem Sanctitatis tue, quibus ingentes texuisti questiones, respondere operosissimum est, etiam otiosis, et multo maiore quam nos sumus, preditis facultate disserendi et acrimonia intelligendi. Duarum sane epistolarum tuarum, quibus multa et magna conquiris, una nescio quomodo aberrauit, et diu quesita non potuit reperiri: altera uero, que inuenta est, habet commendationem suauissimam serui Dei boni et casti adolescentis, quomodo ex hac uita migrauerit, et quibus uisionum fraternarum attestationibus  meritum eius uobis insinuari potuerit. Deinde ex hac occasione proponis et uersas de anima obscurissimam questionem, utrum cum aliquo corpore egrediatur e corpore, quo possit ad corporalia loca ferri, uel locis corporalibus contineri. Huius igitur rei tractatus, si tamen ad liquidum a talibus quales nos sumus, examinari potest, curam atque operam negotiosissimam postulat, ac per hoc mentem ab his occupationibus otiosissimam. Si autem breuiter uis audire quid mihi uideatur, nullo modo arbitror animam e corpore exire cum corpore.

2. uisiones autem ille, futurorumque predictiones quomodo fiant, ille iam explicare conetur, qui nouit qua ui efficiantur in unoquoque animo tanta, cum cogitat. uidemus enim, planeque cernimus in eo fieri rerum multarum uisibilium, et ad ceteros corporis sensus pertinentium, innumerabiles imagines: que non interest quam ordinate uel turbide fiant; sed tantum quia fiunt, quod manifestum est, qua ui et quomodo fiant quisquis potuerit explicare , audeat presumere aliquid ac definire etiam de illis rarissimis uisis. Ego autem tanto minus hoc audeo, quanto minus id quoque in nobis quod uita continua uigilantes dormientesque experimur, quo pacto fiat explicare sufficio. Non cum ad te dictarem hanc epistolam, teipsum animo contuebar, te utique absente atque nesciente, et quomodo possis his uerbis moueri, secundum notitiam que mihi de te inest, imaginabar; atque id quonam modo in animo meo fieret, capere ac inuestigare non poteram, certus tamen non fieri corporeis molibus, nec corporeis qualitatibus, cum corpori simillimum fieret: hoc interim habeas, ut ab occupato et festinante dictatum. In duodecimo autem libro eorum quos de Genesi scripsi, uersatur hec questio uehementer, et ex multis rerum expertarum atque credibiliter auditarum exemplis disputatio illa siluescit. Quid in ea potuerimus uel effecerimus, cum legeris, iudicabis; si tamen Dominus dignabitur donare ut eos mihi libros, quantum possum congruenter emendatos, iam liceat edere, et multorum fratrum exspectationem non iam longa disputatione suspendere.

3. Narrabo autem unum aliquid breuiter unde cogites. Frater noster Gennadius, notissimus fere omnibus, nobisque carissimus medicus, qui nunc apud Carthaginem degit, et Rome sue artis exercitatione prepolluit, ut hominem religiosum nosti, atque erga pauperum curam impigra misericordia facillimoque animo benignissimum, dubitabat tamen aliquando, ut modo nobis retulit, cum adhuc esset adolescens, et in his eleemosynis feruentissimus, utrum esset ulla uita post mortem. Huius igitur mentem et opera misericordie quoniam Deus nullo modo desereret, apparuit illi in somnis conspicuus iuuenis et dignus intendi, eique dixit: Sequere me. Quem dum sequeretur, uenit ad quamdam ciuitatem, ubi audire cepit a dextera parte sonos suauissime cantilene, ultra solitam notamque suauitatem; tunc ille intento quidnam esset, ait hymnos esse beatorum atque sanctorum:  sinistra autem parte quid se uidisse retulit, non satis memini. Euigilauit, et somnium fugit [1 1Kb] , tantumque de illo quantum de somnio cogitauit.

4. Alia uero nocte, ecce idem ipse iuuenis eidem rursus apparuit, atque ab illo utrum cognosceretur interrogauit: respondit iste quod eum bene planeque cognosceret. Tunc ille quesiuit ubi se nosset. Nec memorie defuit quid iste identidem responderet; totumque uisum illud, hymnosque sanctorum ad quos audiendos eo duce uenerat, qua recentissimos recordabatur facilitate narrauit. Hic ille percontatus est utrumnam id quod narrauerat, in somnis uidisset, an uigilans: respondit, in somnis. At ille, Bene, inquit, recolis: uerum est, in somnis illa uidisti; sed etiam nunc in somnis te uidere scias. Hec cum audisset iste, ita esse credidit, atque id responsione firmauit. Tunc qui hominem docebat, adiecit et ait: Ubi est modo corpus tuum? Ille respondit: In cubiculo meo. Scisne, inquit ille, in eodem corpusculo nunc illigatos esse, et clausos, et otiosos oculos tuos, nichilque illis oculis te uidere? Respondit: Scio. Tunc ille: Qui sunt ergo, inquit, isti oculi quibus me uides? Ad hoc iste non inueniens quid responderet, obticuit. Cui hesitanti, ille quod his interrogationibus docere moliebatur, aperuit; et continuo: Sicut, inquit, illi oculi carnis tue utique in dormiente atque in lectulo iacente, nunc uacant, nec aliquid operantur, et tamen sunt isti quibus me intueris, et ista uteris uisione; ita cum defunctus fueris, nichil agentibus oculis carnis tue uita tibi inerit qua uiuas, sensusque quo sentias. Caue iam deinceps ne dubites uitam manere post mortem. Ita sibi homo fidelis ablatam dicit huius rei dubitationem: quo docente, nisi prouidentia et misericordia Dei?

5. Ista narratione dixerit aliquis tante rei nos non soluisse, sed uinxisse [2 1Kb] questionem. uerumtamen cum his uerbis credere, uel non credere, liberum cuique sit; seipsum quisque habet, quo se auocet ad profundissimam questionem. Et uigilat homo, et dormit homo quotidie, et cogitat homo: dicat unde fiant ista similia formis, similia qualitatibus, similia motibus corporum, nec tamen materie corporali; dicat si potest. Si autem non potest, quid se precipitat de rarissimis aut inexpertis quasi definitam ferre sententiam, cum continua et quotidiana non soluat? Ego autem, quamuis quo modo fiant ista ueluti corporea sine corpore, uerbis prorsus explicare non possim; tamen sicut scio non ea corpore fieri, utinam sic scirem quo modo discernerentur que uidentur aliquando per spiritum, et per corpus uideri putantur; quoue modo distinguantur uisa eorum quos error uel impietas plerumque deludit, quando uisis piorum atque sanctorum similia pleraque narrantur! quorum exempla si commemorare uoluissem, tempus mihi potius quam copia defuisset. In Domini misericordia uegeteris,  domine beatissime, et uenerabilis et desiderabilis frater.





EPISTOLA CLX [* 1Kb]  . Euodius Augustino, mouens questionem de ratione et Deo.

EuODIUS AUGUSTINO Episcopo, salutem [1 1Kb] .

1. Perfecta ratio illa est que omnium rerum prestat scientiam, et maxime eternarum rerum que intellectu comprehenduntur: hanc eternam esse, eternam esse debuisse; eternum illud esse quod nec cepit, nec mutatur, nec uariatur, ipsa docet atque ostendit ratio: quam necesse est esse eternam, non solum quod eterna doceat et demonstret, sed multo magis quod ipsa eternitas non potest esse sine ratione; quia, arbitror, non esset eternitas, si ratio ipsa eterna non fuisset. Deinde Deum esse, uel esse debuisse, nec aliter fieri debere quam ut Deus esset, ratio demonstrat. Que utique siue essent qui hoc scirent, siue non essent, tamen cum eternus sit Deus, dubitandum non est eternam esse rationem que Deum esse oportuisse intenderet, et ita ut illi se demonstraret esse ceternam.

2. Sunt autem quedam que ratione coguntur ut sint, ut anterior sit ratio, et effectus posterior eius rei quam futuram esse ostendit ratio: ut uerbi gratia, cum mundus factus est, ratio habuit ut fieret mundus. Prior ergo ratio quam mundus est. Ea ergo que sciuit ratio futura esse, subsecuta sunt, ut sit princeps ratio, postea mundi operatio. Iam nunc quoniam ratio ostendit Deum esse, uel necesse esse ut Deus esset, quid cui preponemus? rationem Deo, aut rationem mundo, an Deum rationi, sine qua Deum nullatenus esse probabile est? si enim Deum esse eternum, est ratione esse eternum, que est ratio? Ergo aut Deus est, aut Dei est, ut ipsa docet ratio: que si ipsa est Deus, ratio ostendit Deum esse rationem, et possunt ista ceua et ceterna esse. Si autem Dei est similitudo hec ratio, ostendit rationem Dei esse similiter: et hoc erit ceuum et ceternum. Deum autem esse similiter fieri non posse, nisi esset Deus, ipsa ratio ostendit: que ratio si auferatur, quod dictu nefas est, non erit Deus, si ratio non ostenderit necesse esse Deum. Tunc ergo Deus est, cum eius ratio ostendit ut sit Deus. Deus ergo quia est: sine dubio est ratio que docuit quia est.

3. Quid ergo est, si dici potest, in Deo primum, ratio, an Deus? Sed Deus non erit, nisi fuerit ratio que doceat Deum esse debere. Ratio quoque non erit, nisi Deus erit. Nihil ergo ibi primum, et postremum. Natura ergo hec diuina simul quodammodo habet et rationem et Deum. Unum autem unum generat, aut ratio Deum, aut Deus rationem. Subiectum autem, aut in subiecto forte dicatur ratio et Deus. Deus et ratio unus in uno. Bene autem Deus generat rationem: quia ratio Deum esse demonstrat. Intelligitur autem Deus a ratione ut  Filius a Patre, et ratio a Deo, ut Pater a Filio. Nam et ipsa ratio cum Deo Deus est. Neque enim Deus aliquando sine ratione fuit, aut ratio sine Deo. Tunc enim Deus est si est ratio, et tunc Filius est si est Pater; ut si ratio auferatur, sicut dictum est, quod dici fas non est, ne ipse quidem Deus est: per eius enim rationem est actus et operatio ut sit Deus. Rursus eadem dicamus. Si ratio non fuit, Deus non fuit; et si Deus non est, ratio non fuit. Ratio ergo et Deus sempiterna res: et Deus et ratio simili modo res sempiterna. Connexio autem atque unitio rationis ad Deum, et Dei ad rationem, Patris ad Filium, Filii ad Patrem, principia sibi quodammodo et causas existendi prestant; quia alterum sine altero esse non potest. Deficitur in uerbis, et quodcumque dicitur, ad hoc dicitur, ne sileatur. Utrum autem germen rationis Deum dicamus, an Dei germen rationem, quia nec fructus sine radice esse potest, nec sine fructu radix aliquid est? 

4. Cum igitur ratio que Deus est, aut ostendat Deum rationem, aut rationem esse Deum, unum quodam modo alterum ostendens; non ostenditur Pater nisi per Filium, nec Filius ostenditur nisi per Patrem; et tunc quasi in silentio sit Filius, quando per Patrem uenitur ad Filium, ut unum quodam modo abscondatur, alterum demonstretur: ut demonstrans se unus, demonstret et alterum, nec possit unus sciri, ut lateat alter; quia »Qui me uidit,« inquit, »uidit et Patrem;« et, »Nemo uenit ad Patrem, nisi per me« ; et, »Nemo uenit ad me, nisi quem Pater attraxerit« . Arduum uehementerque difficile negotium iniuimus, ut aliquid de Deo non intelligentes intelligeremus. Tamen quemadmodum omnia que sunt, sine quadam specie non intelliguntur, et incognoscibilia sunt; sic multo magis sine Filio, hoc est, sine ratione incognitus est Deus. Quid enim? an aliquando sine ratione Pater alogus fuit? Quis hoc audeat dicere? Cognoscendum itaque ratione Deum unum ex uno, uel unum in uno simul unum esse: quia unus est Deus, cui necesse est illam inesse dilectionem quam semper habendam ipsa ratio docet, uel Deus precipit dilectionem exhibendam esse.





EPISTOLA CLXI  . Euodius Augustino, de eo quod scriptum est in epistola 137, ad uolusianum, »Si ratio queritur, non erit mirabile,« etc., quo dicto abuti eos posse ostendit, qui uellent corporeis oculis a Christo Deum uideri, contra quam docuit Augustinus in epistola 92, ad Italicam.

Domino sancto, uenerabiliter dilectissimo fratri et consacerdoti AUGUSTINO, et fratribus qui recum sunt, EuODIUS, et fratres qui mecum sunt, salutem in Domino.

1. Per Iobinum [1 1Kb] qui ad possessionem Marcianensem  missus erat, dudum unam questionem de ratione et Deo missa epistola mea interrogaui; cuius adhuc responsum non merui. Sed quia epistolas Sanctitatis tue, unam ad illustrem uirum uolusianum, et alteram ad Italicam illustrem in Christo feminam, in manibus legentes habuimus; occurrit quod in priore epistola de Domini Iesu Christi Dei nostri carnali in uirgine conceptione, et ex ea natiuitate posuisti, »Si ratio queritur, non erit mirabile; si exemplum poscitur, non erit singulare:« et uisum est posse de omni natiuitate, et hominis uel cuiuslibet animantis uel seminis tale aliquid dici. Si ratio enim eius queratur, non indagabitur, et utique erit mirabile; et si exemplum poscatur, quia nichil tale sit in exemplis, erit singulare. Neque enim quis conuentus uiri et femine, uel cuiuslibet conceptionis aliquando, quod in secreto formatur, ratione poterit exponi: aut uero seminum ex terra nascentium, primitus putrescentium, postea fructificantium ulla ratio inuenietur. Non enim et hoc mirabile non est uermem unum sine ullo parente, si ad singularitatem aliquid requiratur, intra pomum uirgineo conceptu formatum, perfectum inueniri: unde ad exemplum arbitror dictum, »Ego uermis, et non homo« . De conceptionibus ergo siue coniunctorum, siue singularium, nescio quenam possit ratio exhiberi. Non ergo de conceptione uirginis tantum non redditur, sed de nulla quidem arbitror conceptione posse persolui rationem.

2. Si exemplum poscitur: ecce et de uento dicuntur eque, et de cinere galline, et de aqua anates, et alia nonnulla animalia, sine uirili semine, fetus proprios edere. Certe si integre non reddunt, tamen possunt illibate concipere: quomodo ergo ponitur, »Si exemplum poscitur, non erit singulare,« quando tot exempla procedunt? Nasci etiam in corporibus, non solum femineis, uerum etiam uirorum, intrinsecus dico, quedam animalia, notum est omnibus: numquid et ibi semen facit conceptionem? Ecce exempla, ecce miracula, de quibus ratio nullatenus redditur. Aut si ad hoc redditur, quia in uirgine homine nichil tale unquam contingit; tamen sunt exempla in aliis rerum naturis, quia nata et sine seminibus concipiuntur, ex quibus penitus ratio reddi nequaquam potest. Tamen et in generatione est aliquid tale inuenire quod sic edat partus, ut integritas nature non uioletur. Soleo enim audire quod aranea sine ulla uirili conceptione et partus corruptione, illa omnia fila ex quibus tentis herere solet, secundum nature sue modum proferat mirabiliter, et sibi tantum quasi singulari prestitum esse demonstret. Ergo si et hoc queratur, non tantum mirabile est, sed exempla talia rerum dari nullatenus possunt. Metuo enim ne ob hoc ipsa precesserint in exemplis, ut qui non credidissent uirginem concipere posse, his exemplis conuincerentur esse quidem mirabile, sed tamen non erit singulare: nam omnia Dei opera mirabilia; quia in sapientia facta sunt. Si ergo hoc nobis obiiciatur, quid respondebimus?

3. Illud etiam me urget uehementissime, quod sic potest dici de corporis ipsius Domini clarificati substantia, quia et ipsa poterit uidere Dei substantiam : ut  cum rationem reddere ceperimus quia non potest, hoc nobis obiiciatur, quia si quod illa conceptione et natiuitate factum est, mirabile est et singulare, nec ratio quam uolunt, nec exemplum redditur [1 1Kb] , quia unico hoc prestitum est: quemadmodum eis ratio non redditur de conceptione et generatione, sed in illo solo inuenitur singulare; sic de eius uisione ratio non reddatur, nec exemplum requiratur, sed soli illi singulariter licere diuinitatis substantiam corpore uidere. Si respondebitur rationem posse reddi, quia corporea re incorpoream rem nequaquam cernere liceat; metuo ne respondeatur quia et conceptio illa ratione exponi, et exemplis possit firmari. Aut enim in hominibus ratio deficiet, et exempla cessabunt, et confirmabunt corpore suo Unigenitum uidere posse Deum: aut si ratio hic reddita fuerit, consequetur rationem reddi posse ab aliquibus nimis sapientibus uiris, et illius conceptionis, et consequentis generationis. Quid ergo talibus respondeatur, percunctor. Non enim certamina semino, sed quemadmodum insidiosis respondeatur interrogo. Ego tamen sic credo uirginis conceptionem et partum, quomodo semper credidi: et corpore quoque clarificato Deum uideri non posse, utcumque ratione colligo. Obuiandum tamen censeo hominibus qui aut seditiones ex questionibus solent excitare, aut feruenti studio ad discendum euigilare. Ora pro nobis. Pax et Charitas Christi Sanctitatem tuam nostri memorem perficiat, domine sancte, uenerabiliterque beatissime frater.



EPISTOLA CLXII [* 1Kb]  . Augustinus Euodio respondet solutionem questionis in epistola 160 proposite petendum esse ex aliis opusculis a se editis. Confirmat opinionem quam in epistola 159 tetigerat de anima corpore soluta, deque uisis prodigiosis. Postremo uindicat sententiam illam in premissa proxime epistola reprehensam: »Si ratio queritur, non erit mirabile,« etc.

Domino beatissimo, et uenerabili fratri et cepiscopo sancto EuODIO, et tecum fratribus, AUGUSTINUS, et mecum fratres, in Domino salutem.

1. Multa queris ab homine multum occupato; et, quod est grauius, ea putas precipitari debere dictando, que sunt tam difficilia, ut cum magna diligentia dictata uel scripta, uix perduci possint ad intellectum etiam talium qualis ipse es. Huc accedit quia non tu et tales tantummodo cogitandi estis lecturi esse quod scribimus; sed utique et illi qui minus acuto minusque exercitato ingenio prediti, eo tamen studio feruntur ad cognoscendas litteras nostras, siue amico, siue inimico animo, ut eis subtrahi omnino non possint. Ista cogitanti cernis quanta cura in scribendo esse debeat, presertim de rebus ita magnis, ut in eis et magni laborent. Si autem cum aliquid in manibus habeo, intermittendum est et differendum, ut ad ea  potius respondeatur que superuenientia requiruntur; quid fiet si etiam ipsis dum respondetur, alia superuenerint? Num placet ut etiam his omissis illa suscipiantur, et semper priora fiant que posteriora oboriuntur, eaque sola terminare contingat, quibus cum scribuntur non superuenerit aliquid quod queratur? Quod ut mihi accidat difficillimum est; sed non opinor tibi hoc placere. Non ergo debui alia interrumpere cum tua superuenissent, sicut nec tua, si alia rursus irruerint; et tamen seruare hanc iustitiam non sinor. Nam ecce ut tibi hec ipsa rescriberem, quibus id admonerem, intermisi que agebam, et animum meum ad hanc epistolam ab alia magna intentione detorsi.

2. Facile autem fuit hanc excusationem, ut arbitror, non iniquam, litteris inditam tibi remittere; respondere autem inquisitionibus tuis non ita facile est: et puto in ipsis opusculis que me nunc intentissimum detinent, non defutura quedam loca, ubi hec ipsa expediam que requiris, si Dominus fauerit. Iam etiam ex iis questionibus quas modo misisti, multa soluta sunt in eis libris quos nondum edidi, siue de Trinitate, siue de Genesi. Quanquam et illa si relegas que tibi iamdiu nota sunt, uel, nisi fallor, fuerunt, quia ea fortasse oblitus es que te conferente mecum ac sermocinante conscripsi, siue de Anime Quantitate, siue de Libero Arbitrio; inuenies unde dissoluas, etiam sine mea opera, dubitationes tuas, adhibito scilicet nonnullo labore cogitationis, ut iis que ibi ad intellectum liquidum certumque perducta sunt, consequentia nectantur. Habes etiam librum de uera Religione, quem si recoleres atque perspiceres, nunquam tibi uideretur, ratione cogi Deum esse, uel ratiocinando effici Deum esse debere. Quandoquidem in ratione numerorum, quam certe in usu quotidiano habemus, si dicimus, Septem et tria decem esse debent, minus considerate loquimur; non enim decem esse debent, sed decem sunt. De quibus itaque rebus recte dicatur quod esse debeant, siue iam sint, siue ut sint, satis quantum arbitror disputauimus in eis libris quos commemoraui. Homo enim sapiens esse debet, si est, ut maneat; si nondum est, ut fiat: Deus autem sapiens non esse debet, sed est.

3. Illa quoque de uisis, que tibi nuperrime scripsi, et ea commemoras subtiliter dicta, sed maioribus te questionibus implicasse, recense etiam atque etiam, et cogita diligentius, nec pertranseat, sed habitet in eis consideratio tua; et inde fortasse utcumque coniicies quomodo sit anima presens uel absens. In eis quippe uisis demoratur in somnis, cum abest a sensu presentiaque cernendi quam prebet oculis, uigilans: hanc autem ab oculis, hoc est tanquam a luminaribus corporis anime absentiam, que fit cum dormimus, si uis maior augeat, ut totum quod est inde subtrahatur, mors est. Sicut ergo a cernendi sensu ad uisa somniorum, non cum aliquo corpore abscedit, nisi forte illa que uidentur in somnis corporea, nosque ipsos inter illa, hac atque illac ferri ac referri cum aliquo corpore existimabimus; quod iam tibi arbitror non  uideri: ita si tota penitus abstrahatur atque absit, quod fit in morte, non secum putanda est auferre aliquod corpus ex corpore. Nam si auferret, profecto etiam cum dormimus et abscedit ab oculis, in quantum eos relinquit, in tantum oculos secum auferret, quamlibet subtiliores, corporeos tamen; quod non facit. uerumtamen aufert secum quosdam simillimos, sed non corporeos, quibus uisa simillima cernit in somnis, sed nec ipsa corporea.

4. Porro si aliquis contendat etiam uisa somniorum que similia corporibus apparent, non esse nisi corporea, uidetur sibi aliquid dicere, nec ista ingenii tarditas facile conuincitur; multorum quippe est etiam non mediocriter acutorum: quoniam parum attendunt quantum ualeant imagines corporum, que fiunt in spiritu, nec omnino sunt corpora. Cum uero eas coguntur intueri, si recte aduerterint, atque compererint non eas esse corporeas, sed corporum simillimas, rationem tamen de his non continuo ualent reddere, quibus causis et quemadmodum fiant, qua denique natura sua subsistant, uel in quo subiecto sint: utrum ita in animo fiant ut in membrana ex atramento littere, ubi utraque substantia est, membrana scilicet et atramentum; an sicut sigillum in cera, uel figura quelibet cui cera subiectum est, illa in subiecto; an utroque modo fiant ista in spiritu nostro, aliquando sic, aliquando autem sic.

5. Mouent enim non solum ea que absunt a sensibus corporis, et in nostra reperiuntur memoria, uel que nos ipsi ut libitum est, facimus, disponimus, augemus, minuimus [1 1Kb] , situ, habitu, motu, innumerabilibus qualitatibus formisque uariamus. Talia sunt fortassis etiam illa quibus deludimur dormientes, quando non diuinitus admonemur; nisi quod hec uolentes agimus, illa preter arbitrium patimur. Non solum hec mouent que in animo de ipso animo fieri non absurde quis putat ; sed etiam quod ait propheta, Et dixit mihi Angelus qui loquebatur in me . Neque enim forinsecus uoces ad aures corporeas Prophete uenisse credendum est, cum dicit, qui loquebatur in me, non, Ad me. Utrum uoces erant de spiritu facte, corporalibus similes, quales agimus cum apud nos taciti multa memoriter, plerumque etiam cantando transcurrimus, sed tamen edite ab Angelo sibi suggerente? Et quod in Euangelio scriptum est, Ecce Angelus Dei apparuit illi in somnis dicens : Quomodo enim apparuerit, uel corpus angelicum oculis clausis ? uel spiritus spiritui dormientis in specie aliqua simili corpori, sicut nos ipsi nobis uidemur tali figura etiam per loca moueri somniantes, longe aliter quam membra in stratis iacentia mouentur.

 6. Hec ideo mira sunt, quia occultiorem habent rationem, quam ut uideri uel reddi ab homine homini possit. Nam iste cause sunt admirationis, cum uel ratio cuiusque rei latet, uel eadem res usitata non est, quod aut singularis aut rara est. Ex illa ergo causa latentis rationis, ego dixi in epistola quam te legisse commemoras , cum eis responderem qui negant esse credendum, quod Christum uirgo pepererit, uirgo permanserit, Si ratio queritur, non erit mirabile: hoc enim dictum est, non quod ratione res careat, sed quod eos lateat quibus hoc Deus uoluit esse mirabile. Ex alia uero admirationis causa, que ideo est, quia insolitum aliquid occurrit, scriptum est de Domino quod miratus sit Centurionis fidem; neque enim eum rei ullius ratio potuit latere, sed admiratio pro laude posita est eius cuius par in populo Hebreo non apparuerat: unde ipsa admiratio satis exposita est, cum Dominus ait, Amen dico uobis, non inueni tantam fidem in Isrel .

7. Quod autem adieci in eadem epistola, Si exemplum poscitur, non erit singulare; frustra tibi uisus es uelut exempla inuenisse de uermiculo qui in pomo nascitur, et aranea que filum textrine sue corpore uelut integro parit. Dicuntur enim aliqua argute cuiusdam similitudinis gratia, alia remotius, alia congruentius; sed solus Christus natus est ex uirgine: unde iam intelligis, quantum existimo, cur hoc esse dixerim sine exemplo. Habent itaque omnia causas suas atque rationes rectas et inculpabiles, que Deus uel usitata uel inusitata operatur. Sed he cause atque rationes cum latent, miramur que fiunt; cum autem patent, consequenter ea uel conuenienter fieri dicimus; nec mirandum esse, quia facta sunt, que ratio exigebat ut fierent. Aut, si miramur, non inopinata stupendo, sed excellentia laudando miramur: quo genere admirationis Centurio ille laudatus est. Nec ideo reprehendenda est sententia qua dictum est, Si ratio queritur, non erit mirabile; quoniam est aliud genus admirationis, etiam cum ratio manifesta est admiranti: neque enim propterea culpatur sententia qua dictum est, Deus neminem tentat , quoniam est aliud genus tentationis, propter quod recte itidem dictum est, Tentat uos Dominus Deus uester .

8. Nec quisquam existimet ideo merito posse dici corporeis oculis a Filio Patrem uideri, ac non potius sicut a Patre Filium, quia illi qui hoc putant, cum in reddenda ratione defecerint, possunt et ipsi dicere, Si ratio queritur, non erit mirabile: hoc enim dictum est, non quia non est ratio, sed quia latet. Illius autem non miraculi, sed erroris, demonstrare debet nullam esse rationem, quisquis id opinantes refellere aggreditur. Sicut enim nulla ratio est qua Dei natura moriatur, aut corrumpatur, aut peccet; et cum hoc Deum non posse dicimus, non derogamus potestati eius, sed eternitatem ueritatemque laudamus: ita cum dicimus non posse uideri oculis corporeis, non latet, sed patet ratio bene intelligentibus, qua perspicuum est Deum corpus non esse, nec aliquid corporeis  oculis cerni posse, nisi quod alicuius interualli interpositione cernatur: id autem nonnisi corpus esse, eamque substantiam que minor sit in parte quam in toto; quod de Deo credere nefas esse debet etiam iis qui hoc intelligere nondum ualent.

9. Latet ratio diuersarum commutationum; et hinc est omnium uisibilium silua miraculorum: numquid tamen ideo latet esse corpora, habere nos corpus, nullum esse quantulumcumque corpusculum, quod non pro suo modo loci occupet spatium; nec in eo quod occupat ubique sit totum, sed minus sit in parte quam in toto? Hec quoniam non latent, his contexenda sunt consequentia, quod nunc facere nimis longum est, quibus ostendatur non rationem latere, sed rationem omnino nullam esse qua credi debeat, uel possit intelligi, Deum qui ubique totus est, nec per spatia locorum corporea mole diffunditur, in qua necesse habeat partibus maioribus minoribusque constare, cerni corporeis oculis posse. Unde plura dicerem si hoc in epistola ista suscepissem, in cuius longitudinem non sentiens progressus sum, pene oblitus occupationum mearum, ita ut fortasse, quod non arbitrabar, intentioni tue satis fecerim, qui potes paucis admonitus plura cogitare que competunt; sed non etiam eorum in quorum manus non inaniter uenire ista possunt, si diligentius et copiosius disserantur. Laborant autem homines in discendo, et breuia non ualent intelligere, prolixa non amant legere. Laborant itidem in docendo, qui et pauca tardis, et multa pigris frustra ingerunt. Mitte et illius epistole exemplum, que apud nos aberrans non potuit inueniri.





EPISTOLA CLXIII [* 1Kb]  . Euodius Augustino proponit aliquot questiones.

EuODIUS episcopus, AUGUSTINO episcopo.

Pridem questiones misi ad Sanctitatem tuam: unam de ratione et Deo, puto per Iobinum qui seruit ancillis Dei [1 1Kb] ; alteram de corpore Saluatoris, de quo estimatur quod substantiam Dei uideat. Tertiam dico nunc: anima rationalis quam Saluator cum corpore assumpsit, utrum in una de opinionibus est illis que proponuntur cum de anime origine queritur, si qua ibi potest ueritate fulciri; an quanquam rationalis sit, non tamen ex iis speciebus que de animalium anima dicuntur, sed in alia habetur. Quartam interrogo: qui sunt illi spiritus, de quibus in Epistola sua ponit Petrus testimonium de Domino, dicens, »Mortificatus carne, uiuificatus spiritu: in quo et eis qui in carcere erant spiritibus ueniens predicauit« , et cetera; hoc inserens quod in inferno fuerunt, et descendens Christus omnibus euangelizauit, omnesque a tenebris et penis per gratiam liberauit, ut a tempore resurrectionis Domini, iudicium exspectetur exinanitis inferis. Quid ergo in hac re Sanctitati tue uideatur, cupio nosse.



EPISTOLA CLXIu [* 1Kb]  . Augustinus Euodio, respondens ad duas questiones, quarum altera est de loco obscuro prime Petri, tertio capite, altera de anima Christi.


Domino beatissimo, fratri et cepiscopo EuODIO, AUGUSTINUS, in Domino salutem.



CAP. PRIMUM.

1. Questio quam mihi proposuisti ex Epistola apostoli Petri, solet nos, ut te latere non arbitror, uehementissime commouere, quo modo illa uerba accipienda sint tanquam de inferis dicta. Replico ergo tibi eamdem questionem, ut siue ipse potueris, siue aliquem qui possit inueneris, auferas de illa atque finias dubitationem meam. Quod si prior potuero, cum id donauerit Dominus, tibique impartiri ualuero, non fraudabo Dilectionem tuam: nunc autem que me ibi moueant intimabo, ut secundum hec de illis uerbis apostolicis, uel ipse cogites, uel quem idoneum repereris consulas.

2. Cum dixisset Christum mortificatum carne, uiuificatum spiritu; continuo subiecit, In quo et iis qui in carcere erant conclusi, spiritibus ueniens predicauit, qui increduli fuerunt aliquando, quando exspectabat Dei patientia in diebus Ne, cum fabricaretur arca, in qua pauci, id est octo anime salue facte sunt per aquam: deinde subiunxit et ait, Quod et uos nunc simili forma Baptisma saluos fecit . Mouet itaque, si apud inferos Dominus, quando mortuus est, in carcere conclusis spiritibus predicauit, quid boni soli meruerint, ut Dominus ad inferna descenderet [1 1Kb] , qui tunc infideles fuerunt cum fabricaretur arca. Etenim post tempora Ne, multa millia tot gentium usque ad passionem Christi mortua sunt, que potuit apud inferos inuenire: non utique eorum qui in Deum crediderant, sicut Prophete et Patriarche de stirpe Abrahe, sicut ipse retro Ne et tota domus eius, que salua facta est per aquam, excepto fortassis uno filio, qui postea reprobatus est; sicut etiam preter progeniem Iacob, alii fuerunt credentes in Deum, sicut Iob, sicut ciuitas Niniue, et si qui alii sunt, qui uel apparent in Scripturis, uel in genere humano latent: sed eorum dico multa millia hominum, qui Deum ignorantes, et demonum uel simulacrorum cultui dediti, a temporibus Ne usque ad passionem Christi, ex hac uita emigrarunt, quos apud inferos Christus inueniens, quomodo illis non predicauit, sed illis tantum, qui in diebus Ne increduli fuerunt, cum fabricaretur arca? Aut si omnibus predicauit, cur illos solos Petrus commemorauit, pretermissa multitudine tam innumerabili ceterorum?



CAPUT II.

3. Et Dominum quidem carne mortificatum  uenisse in infernum, satis constat. Neque enim contradici potest uel prophetie que dixit, Quoniam non derelinques animam meam in inferno; quod ne aliter quisquam sapere auderet, in Actibus Apostolorum, idem Petrus exponit: uel eiusdem Petri illis uerbis, quibus eum asserit soluisse inferni dolores, in quibus impossibile erat eum teneri . Quis ergo nisi infidelis negauerit fuisse apud inferos Christum? Quod si mouet quemadmodum accipiendum sit inferni ab illo solutos dolores ; facile est intelligere sic eos solutos esse quemadmodum solui possunt laquei uenantium, ne teneant; non quia tenuerunt. Potest et sic, ut eos dolores eum soluisse credamus, quibus teneri ipse non poterat, sed quibus alii tenebantur, quos ille nouerat liberandos.

4. uerum quinam isti sint, temerarium est definire. Si enim omnes omnino dixerimus tunc esse liberatos, qui illic inuenti sunt, quis non gratuletur, si hoc possimus ostendere? presertim propter quosdam qui nobis litterario labore suo familiariter innotuerunt, quorum eloquium ingeniumque miramur; non solum petas et oratores, qui eosdem ipsos falsos deos gentium multis opusculorum suorum locis contemnendos ridendosque monstrarunt, et aliquando etiam unum Deum uerumque confessi sunt, quamuis illa superstitiosa cum ceteris colerent; uerum etiam illos qui hec non cantando uel declamando, sed philosophando dixerunt: multos etiam quorum litteras non habemus, sed in illorum litteris didicimus secundum quemdam modum laudabiles uitas, ut excepto Dei cultu, in quo errauerunt colentes uana que publice colenda fuerant instituta, et creature potius quam Creatori seruientes, in ceteris moribus parcimonie, continentie, castitatis, sobrietatis, mortis pro patrie salute contemptus, seruateque fidei non solum ciuibus, uerum et hostibus, imitandi merito proponantur. Que quidem omnia quando non referuntur ad finem recte uereque pictatis, sed ad fastum inanem humane laudis et glorie, etiam ipsa inanescunt quodammodo, steriliaque redduntur: uerumtamen quadam indole animi ita delectant, ut eos in quibus hec fuerunt, uellemus uel precipue, uel cum ceteris ab inferni cruciatibus liberari, nisi aliter se haberet sensus humanus, aliter iustitia Creatoris.

5. Que cum ita sint, si omnes inde soluit Saluator, et, sicut requirens scripsisti, exinaniuit inferna, ut deinceps iudicium iam exspectaretur extremum: hec sunt que in hac re non immerito mouent, que mihi interim cogitanti solent occurrere. Primum, qua auctoritate firmetur ista sententia. Quod enim scriptum est in morte Christi factum solutis doloribus inferni: uel ad ipsum potest intelligi pertinere, quod eos hactenus soluerit, hoc est irritos fecerit, ne ab eis ipse teneretur, presertim quia sequitur, in quibus impossibile erat teneri eum. uel si causa queritur cur uoluerit uenire in infernum, ubi dolores illi essent, quibus teneri omnino  non poterat, quia erat, ut scriptum est, in mortuis liber , in quo princeps et prepositus mortis non inuenit aliquid, quod supplicio deberetur: hoc scilicet quod scriptum est, solutis doloribus inferni, non in omnibus, sed in quibusdam accipi potest, quos ille dignos ista liberatione iudicabat; ut neque frustra illuc descendisse existimetur, nulli eorum profuturus qui ibi tenebantur inclusi, nec tamen sit consequens ut quod diuina quibusdam misericordia iustitiaque concessit, omnibus concessum esse putandum sit.



CAPUT III.

6. Et de illo quidem primo homine patre generis humani, quod eum inde soluerit, Ecclesia fere tota consentit; quod eam non inaniter credidisse credendum est, undecumque hoc traditum sit, etiamsi canonicarum Scripturarum hinc expressa non proferatur auctoritas: quanquam illud quod in libro Sapientie scriptum est, Hec illum, qui primus factus est, patrem orbis terrarum, cum solus esset creatus, custodiuit, et eduxit illum a delicto suo, et dedit ei uirtutem continendi omnia , magis pro hac sententia quam pro ullo alio intellectu facere uideatur. Addunt quidam hoc beneficium antiquis etiam sanctis fuisse concessum, Abel, Seth, Ne, et domui eius, Abraham, Isaac, et Iacob, aliisque Patriarchis et Prophetis, ut cum Dominus in infernum uenisset, illis doloribus soluerentur.

7. Sed quonam modo intelligatur Abraham, in cuius sinum pius etiam pauper ille susceptus est, in illis fuisse doloribus, ego quidem non uideo: explicant fortasse qui possunt. Solos autem duos, id est Abraham et Lazarum, in illo memorabilis quietis sinu fuisse antequam Dominus in inferna descenderet, et de istis tantum duobus dictum fuisse illi diuiti, Inter uos et nos chaos magnum firmatum est, ut ii qui uolunt hinc transire ad uos non possint, neque inde huc transmeare , nescio utrum quisquam sit cui non uideatur absurdum. Porro si plures quam duo ibi erant, quis audeat dicere non ibi fuisse Patriarchas et Prophetas, quibus in Scriptura Dei iustitie pietatisque tam insigne testimonium perhibetur? Quid his ergo prestiterit qui dolores soluit inferni, in quibus illi non fuerunt, nondum intelligo; presertim quia ne ipsos quidem inferos uspiam Scripturarum in bono appellatos potui reperire. Quod si nusquam in diuinis auctoritatibus legitur, non utique sinus ille Abrahe, id est secrete cuiusdam quietis habitatio, aliqua pars inferorum esse credenda est. Quanquam in his ipsis tanti magistri uerbis, ubi ait dixisse Abraham, Inter uos et nos chaos magnum firmatum est, satis, ut opinor, appareat non esse quamdam partem, et quasi membrum inferorum, tante illius felicitatis sinum. Chaos enim magnum quid est, nisi quidam hiatus, multum ea separans inter que non solum est, uerum etiam firmatus est? Quapropter si in illum Abrahe sinum Christum mortuum uenisse sancta Scriptura dixisset, non nominato inferno eiusque doloribus, miror si quisquam ad inferos eum descendisse asserere auderet.

 8. Sed quia euidentia testimonia et infernum commemorant et dolores, nulla causa occurrit cur illo credatur uenisse Saluator, nisi ut ab eius doloribus saluos faceret; sed utrum omnes quos in eis inuenit, an quosdam quos illo beneficio dignos iudicauit, adhuc requiro: fuisse tamen eum apud inferos, et in eorum doloribus constitutis hoc beneficium prestitisse non dubito. Unde illis iustis qui in sinu Abrahe erant, cum ille in inferna descenderet, nondum quid contulisset inueni, a quibus eum secundum beatificam presentiam sue diuinitatis nunquam uideo recessisse: sicut etiam eodem ipso die quo mortuus est, promisit latroni quod cum illo in paradiso fuisset futurus , quando ad soluendos inferni dolores fuerat descensurus. Profecto igitur in paradiso atque sinu Abrahe, etiam ante iam erat beatificante sapientia, et apud inferos iudicante potentia: ubi enim non est nullo loco obsessa diuinitas? uerumtamen secundum creaturam, quam ex quodam tempore suscipiendo, manens Deus homo factus est, hoc est secundum animam eum fuisse apud inferos aperte Scriptura declarat, et per prophetiam premissa, et per apostolicum intellectum satis exposita, qua dictum est: Non derelinques animam meam in inferno .

9. Scio quibusdam uideri, morte Domini Christi iam talem resurrectionem prestitam iustis, qualis nobis in fine promittitur; quoniam scriptum est, illo terre motu quo in eius passione petre scisse et monumenta aperta sunt, multa corpora resurrexisse iustorum, et uisa cum illo quando resurrexit in sancta ciuitate . Qui utique si non iterum repositis corporibus dormierunt, uidendum est quemadmodum intelligatur Christus primogenitus a mortuis , si eum in illa resurrectione tot precesserunt. Quod si respondetur hoc dictum esse per anticipationem, ut monumenta quidem illo terre motu aperta intelligantur, cum Christus in cruce penderet, resurrexisse autem iustorum corpora non tunc, sed cum ille prior resurrexisset: quamuis tunc, ut dixi, anticipando fuisset adiunctum, ut et Christus primogenitus a mortuis sine ambiguitate credatur, et illis iustis continuo concessum ut ipso preeunte in eternam incorruptionem atque immortalitatem resurgerent; illud adhuc restat quod moueat, quomodo a Petro dici potuerit, quod utique uerissime dictum est, quando per illam prophetiam non de Dauid, sed de Christo asseruit fuisse predictum, carnem eius non uidisse corruptionem; et quod adiunxit de Dauid, apud eos esse monumentum eius : unde illos utique non conuincebat, si corpus eius ibi iam non erat; quia si et ante in recenti sua morte resurrexisset, nec caro eius uidisset corruptionem, posset nichilominus illud monumentum manere. Durum autem uidetur ut Dauid non fuerit in illa resurrectione iustorum, si eis iam eterna [1 1Kb] donata est, cuius Christus ex semine tam crebro, et tanta euidentia, tantaque honorificentia commendatur. Periclitabitur etiam  illud quod ad Hebreos de iustis antiquis dicitur, Quia pro nobis meliora prouiderunt, ne sine nobis perfecti perficerentur ; si iam in illa resurrectionis incorruptione constituti sunt, que nobis perficiendis in fine promittitur.



CAPUT Iu.

10. Cur ergo Petrus eos tantum commemorare uoluerit, quibus in carcere inclusis Euangelium predicatum est, qui in diebus Ne cum fabricaretur arca increduli fuerunt, uides quam latebrosum sit, et que me moueant ne affirmare hinc aliquid audeam. Huc accedit, quia cum dixisset apostolus, Quod et uos nunc simili forma Baptisma saluos facit; non carnis depositio sordium, sed conscientie bone interrogatio in Deum per resurrectionem Iesu Christi, qui est in dextera Dei, deglutiens mortem, ut uite eterne heredes efficeremur, profectus in celos, subiectis sibi Angelis et Potestatibus et uirtutibus; continuo subiecit, Christo igitur in carne passo, et uos eadem scientia armamini; quia qui passus est in carne, desiit a peccatis, in hoc ut iam non hominum desideriis, sed uoluntate Dei quod reliquum est in carne uiuat tempus: deinde ait, Sufficit enim preteritum tempus ad uoluntatem hominum consummatum ambulantibus in libidinibus, et concupiscentiis, et ebrietate, comessationibus, potationibus, et illicitis idolorum seruitutibus, in quo stupescunt non concurrere uos in eamdem luxurie confusionem blasphemantes. Qui reddent rationem ei qui paratus est iudicare uiuos et mortuos: his dictis subnectit, Propter hoc enim et mortuis euangelizatum est, ut iudicentur quidem secundum homines in carne, uiuant autem secundum Deum spiritu.

11. Quem non moueat ista profunditas? Mortuis dicit euangelizatum: quos profecto si intellexerimus, qui de corpore exierunt, illi opinor erunt de quibus supra dixit, Qui increduli fuerunt in diebus Ne; aut certe omnes, quos apud inferos Christus inuenit. Quid sibi ergo uult, ut iudicentur quidem secundum homines in carne, uiuant autem secundum Deum spiritu? quomodo iudicantur in carne, quam non habent, si apud inferos sunt; uel quam nondum receperunt, si etiam a doloribus inferni soluti sunt? Neque enim si, ut querendo dicis, exinaniti sunt inferi, omnes etiam qui tunc ibi fuerunt, in carne resurrexisse credendi sunt; aut qui resurgentes apparuerunt cum Domino, ad hoc carnem receperunt, ut in ea iudicarentur secundum hominem: quod nec de illis uideo quo modo accipi possit, qui increduli fuerunt in diebus Ne; non enim eos in carne uixisse scriptum est, aut credi potest ideo solutos dolores inferni, ut qui inde liberarentur, carnem ad luendam penam reciperent. Quid est ergo, ut iudicentur secundum homines in carne, uiuant autem secundum Deum spiritu? an forte hoc prestitum est eis quos apud inferos Christus inuenit, ut per Euangelium uiuificarentur spiritu, quamuis in futura resurrectione in carne iudicandi sint, ut per aliquam carnis penam transeant in regnum Dei? Quod si ita est, cur hoc tantum de illis qui quondam non crediderunt in diebus Ne, ac non etiam de ceteris quos illic Christi uisitatio comperit,  per Euangelii predicationem spiritu reuixerunt, postea transitoria pena in carne iudicandi? Quod si de omnibus acceperimus, manet questio, quare Petrus eos tantum commemorauit, qui tunc increduli fuerunt cum fabricaretur arca.

12 Mouet etiam illud, quod ii qui de hac re conantur reddere rationem, ideo dicunt Christo ad inferos descendente, iis qui ibi inuenti sunt, illa loca penalia tanquam carceres exinanitos, qui non audierant Euangelium, quod illis uiuentibus nondum toto orbe predicabatur, et iustas habebant causas cur non credidissent, quod eis non fuerat annuntiatum: deinceps autem non habituros excusationem, qui predicationem Euangelii per omnes gentes celebratam diffusamque contemnunt; et ideo illis tunc euacuatis carceribus iam iustum restare iudicium, quo contumaces et infideles etiam eterno igne puniantur. Nec attendunt qui hoc sentiunt, hanc excusationem habere posse omnes qui etiam post resurrectionem Christi antequam ad eos Euangelium perueniret, ex hac uita emigrarunt. Neque enim posteaquam Dominus remeauit ab inferis, nemo permissus est iterum ire ad inferos, nisi audito Euangelio, cum tam multi morerentur toto orbe terrarum, antequam ad eos hec annuntiatio perueniret; qui omnes habebunt excusationem, que ablata dicitur eis quibus Dominus cum uenisset, quia ante non audierant, in inferno dicitur predicasse.

13. Nisi forte dicatur etiam istos qui post Domini resurrectionem, nondum sibi annuntiato Euangelio mortui sunt, siue moriuntur, illic apud inferos audire potuisse uel posse, ut illic credant quod de Christi ueritate credendum est, et habeant etiam ipsi remissionem ac salutem, quam illi meruerunt quibus ibi Christus annuntiauit. Neque enim quia rursus ascendit Christus ab inferis, ideo ibi fama eius exstincta est; nam et hinc ascendit in celum, et tamen eius annuntiatione, qui in eum crediderint, salui erunt. Ideo quippe exaltatus est, et donatum est ei nomen quod est super omne nomen, ut in nomine eius omne genu flectatur, non solum celestium et terrestriam, uerum etiam infernorum . Sed hanc opinionem si admittimus, qua putari potest, homines, qui cum uiuerent, minime crediderunt, posse in Christum apud inferos credere, quis ferat que consequuntur absurda, fideique contraria? Primum, ne frustra dolere uideamur eos qui sine ista gratia de corpore exierunt, frustraque curam gerere, atque instanter hortari ut eam homines priusquam moriantur percipiant, ne sempiterna morte puniantur. Aut si illi tantum apud inferos inutiliter atque infructuose credunt, qui Euangelio sibi annuntiato hic credere noluerunt; illis autem proderit credere, qui non hic contempserunt quod audire minime potuerunt; aliud sequitur absurdius, ut hic non sit Euangelium predicandum, quoniam omnes utique morituri sunt, et sine ullo reatu contempti Euangelii uenire ad in eros debent, ut eis prodesse possit, cum ibi crediderint: quod sentire, impie uanitatis est.



CAPUT u.


14. Quamobrem teneamus firmissime, quod fides habet fundatissima auctoritate firmata, Quia Christus mortuus est secundum Scripturas, et quia sepultus est, et quia resurrexit tertia die secundum Scripture , et cetera que de illo testatissima ueritate conscripta sunt: in quibus etiam hoc est, quod apud inferos fuit, solutisque eorum doloribus quibus cum erat impossibile teneri, a quibus etiam recte intelligitur soluisse et liberasse quos uoluit, corpus quod in cruce reliquerat in sepulcro positum recepisse. In illa uero quam proposuisti de uerbis Petri apostoli questione, quoniam que me moueant perspicis, et alia fortasse, si diligentius discutiantur, possunt mouere; uel apud nos ea cogitando, uel quos dignum est et possumus consulendo, queramus.

15. Considera tamen ne forte totum illud quod de conclusis in carcere spiritibus, qui in diebus Ne non crediderant, Petrus apostolus dicit, omnino ad inferos non pertineat; sed ad illa potius tempora quorum formam ad hec tempora transtulit. Illa quippe res gesta forma fuerat futurorum, ut ii qui modo non credunt Euangelio, dum in omnibus gentibus edificatur Ecclesia, illis intelligantur esse similes, qui tunc non crediderunt cum fabricaretur arca: illi autem qui crediderunt, et per Baptismum salui fiunt, illis comparentur, qui tunc in eadem arca salui facti sunt per aquam; unde ait, Sic et uos simili forma Baptisma saluos facit. Ad hanc igitur forme similitudinem, cetera etiam de incredulis coaptemus, et non suspicemur quod apud inferos ad faciendos fideles atque liberandos Euangelium predicatum sit, uel adhuc etiam predicetur, quasi et ibi sit Ecclesia constituta.

16. Ad illum ergo sensum qui te mouet, ideo uidentur attracti qui hoc Petrum sensisse crediderunt, quia dixit, conclusis in carcere spiritibus predicatum, quasi anime non possint intelligi spiritus, que tunc erant in carne, atque ignorantie tenebris uelut carcere claudebantur; de quali carcere se desiderat liberari ille qui dicit, Educ de carcere animam meam, ut confiteatur nomini tuo ; que alibi umbra mortis appellatur: de qua non utique apud inferos, sed hic liberati sunt, de quibus scriptum est, Qui sedebant in umbra mortis, lumen ortum est eis . Illis autem in diebus Ne frustra predicatum est, quia non crediderunt, cum exspectaret eos Dei patientia per tempus tot [1 1Kb] annorum quibus arca eadem fabricata est ; sicut modo similes eorum non credunt, qui sub eadem forma, ignorantie tenebris uelut carcere concluduntur, frustra intuentes Ecclesiam toto mundo construi, imminente iudicio, tanquam diluuio quo tunc omnes increduli perierunt: ait quippe Dominus, Sicut in diebus Ne, ita erit et in diebus Filii hominis. Manducabant, bibebant, nubebant, uxores ducebant, donec intrauit Ne in arcam; uenit diluuium, et perdidit omnes . Sed  quia ea res gesta etiam futuram rem significabat, ideo ibi diluuium, et Baptismum significauit fidelibus, et infidelibus penam: sicut in figura non rei geste, sed tantummodo dicte, quod de lapide scriptum est , quo significatus est Christus, duo quedam prenuntiata sunt, et infidelibus offendiculum, et fidelibus edificium. Aliquando autem in eadem figura uel gesta uel dicta, etiam due res aliquid unum significant; sicut fideles significauerunt ligna que in arce fabricam coaptata sunt, eosdemque etiam anime octo que in eadem arca liberate sunt: quomodo in illa euangelica similitudine de ouili, idem ipse Christus est et pastor et ianua .



CAPUT uI.

17. Nec moueat ad impediendum istum intellectum, quod eumdem Christum dixit apostolus Petrus predicasse illis in carcere conclusis qui quondam non crediderant in diebus Ne, ut ideo non arbitremur hoc intelligendum quia illo tempore nondum uenerat Christus. Nondum enim uenerat scilicet in carne, sicut uenit quando post hec in terra uisus est, et cum hominibus conuersatus est : uerumtamen ab initio generis humani, uel ad arguendos malos, sicut ad Cain, ac prius ad ipsum Adam uxoremque eius; uel ad consolandos bonos, uel ad utrosque admonendos, ut alii ad salutem suam crederent, alii ad penam suam non crederent, ipse utique non in carne, sed in spiritu ueniebat, uisis congruis alloquens, quos uolebat, sicut uolebat. Quod autem dixi, In spiritu ueniebat, et ipse quidem Filius in substantia Deitatis, quoniam corpus non est, utique spiritus est: sed quid facit Filius sine Spiritu sancto, uel sine Patre, cum inseparabilia sint omnia opera Trinitatis?

18. Ipsa quoque Scripture uerba de quibus agitur, satis hoc, ut puto, indicant eis qui diligenter attendunt: Quia Christus, inquit, semel pro peccatis nostris mortuus est, iustus pro iniustis, ut nos adducat Deo, mortificatus quidem carne, uiuificatus autem spiritu: in quo et iis qui in carcere conclusi erant, spiritibus adueniens predicauit, qui increduli fuerant aliquando, quando exspectabat Dei patientia in diebus Ne, cum fabricaretur arca. Iam ut arbitror, attenditur ordo [1 1Kb] uerborum, Christus mortificatus carne, uiuificatus autem spiritu. In quo spiritu adueniens predicauit et illis spiritibus qui increduli fuerant aliquando in diebus Ne: quoniam prius quam ueniret in carne pro nobis moriturus, quod semel fecit, sepe antea ueniebat in spiritu ad quos uolebat, uisis eos admonens, sicut uolebat, utique in spiritu, quo spiritu et uiuificatus est, cum in passione esset carne mortificatus. Quid est enim quod uiuificatus est spiritu, nisi quod eadem caro, qua sola fuerat mortificatus, uiuificante spiritu resurrexit?



CAPUT uII.

19. Nam quod fuerit anima mortificatus iehsu, hoc est eo spiritu qui hominis est, quis audeat dicere; cum mors anime non sit nisi peccatum,  a quo ille omnino immunis fuit, cum pro nobis carne mortificaretur? Si enim omnium hominum anime ex illa una sunt, que insufflata est primo homini per quem peccatum intrauit in mundum, et per peccatum mors, et ita in omnes homines pertransiit ; aut non est inde anima Christi, quoniam nullum habuit omnino peccatum, uel originale, uel proprium, propter quod ei mors debita uideretur; pro nobis eam quippe quam non debebat exsoluit, in quo princeps mundi, mortisque prepositus nichil inuenit ; neque enim absurdum est ut qui primo homini animam creauit, crearet et sibi: aut si et ipsa inde est, eam suscipiendo mundauit, ut sine ullo prorsus peccato, uel perpetrato, uel traducto, ad nos ueniens de uirgine nasceretur. Si autem anime non ex illa una propagantur, et sola ex Adam caro trahit originale peccatum, ita sibi creauit animam Dei Filius, ut ceteris creat, quam non tamen carni peccati miscuit, sed similitudini carnis peccati . Sumpsit enim ex uirgine ueram quidem carnis substantiam; non tamen peccati carnem, quia non ex carnali concupiscentia, siue seminatam, siue conceptam; mortalem sane, ac per etates mutabilem, tanquam carni peccati sine peccato simillimam.

20. Ac per hoc quecumque de anima opinio uera sit, quarum nullam temere affirmare adhuc audeo, nisi tantum illam repudiare, qua creduntur anime pro meritis nescio quorum superiorum actuum suorum, singule in singula corpora tanquam in carceres trudi; certe anima Christi non solum immortalis secundum ceterarum naturam, sed etiam nullo mortificata peccato uel damnatione punita est, quibus duabus causis mors anime intelligi potest; et ideo non secundum ipsam dici potuit Christus uiuificatus spiritu. In ea re quippe uiuificatus est, in qua fuerat mortificatus: ergo de carne dictum est. Ipsa enim reuixit anima redeunte, quia ipsa erat mortua, anima recedente. Mortificatus ergo carne dictus est, quia secundum solam carnem mortuus est: uiuificatus autem spiritu, quia illo spiritu operante, in quo ad quos uolebat [1 1Kb] ueniebat et predicabat, etiam ipsa caro uiuificata surrexit, in qua modo ad homines uenit.

21. Proinde etiam illud quod postea dictum est de incredulis, Qui reddent rationem ei qui paratus est uiuos et mortuos iudicare, non est consequens ut eos hic intelligamus mortuos qui de corpore exierunt. Fieri enim potest ut mortuos dixerit infideles; hoc est in anima mortuos, de qualibus dicitur, Dimitte mortuos, ut sepeliant mortuos suos : uiuos autem qui credunt in eum, non trustra audientes, Surge qui dormis, et exsurge a mortuis, et illuminabit te Christus ; de qualibus etiam ipse Dominus dicit, uenit hora, et nunc est, quando mortui audient uocem Filii Dei; et qui audierint, uiuent . Proinde etiam quod sequitur et dicit Petrus, Propter hoc enim et mortuis euangelizatum est, ut iudicentur quidem secundum homines in carne, uiuant autem secundum Deum spiritu, non cogit apud inferos intelligi.  Propter hoc enim in hac uita et mortuis euangelizatum est, id est infidelibus et iniquis; ut cum crediderint, iudicentur quidem secundum homines in carne, hoc est in diuersis tribulationibus, et ipsa morte carnis; unde idem apostolus alio loco dicit, Tempus esse ut iudicium incipiat a domo Domini : uiuant autem secundum Deum spiritu, quia et in ipso fuerant mortificati, cum morte infidelitatis et impietatis detinerentur.

22. Hec expositio uerborum Petri cui displicet, uel cui etiamsi non displicet, non tamen sufficit, querat ea secundum inferos intelligere. Qui si ualuerit illa quibus me moueri supra commemoraui, ita soluere ut eorum auferat dubitationem, impartiat et mihi: quod si factum fuerit, potuerunt illa uerba utroque modo intelligi; sed ista sententia de nulla falsitate conuincitur. Ad illas autem questiones quas ante misisti, excepta Dei uisione per corpus, unde maius opus moliendum est, ut potui, respondi, et per Asellum diaconum misi, quod te accepisse iam puto. In recenti autem commonitorio tuo, cui nunc respondi, duo quesieras, quorum utrumque tractatum est, unum latius, alterum breuius, de Petri scilicet apostoli uerbis, et de anima Domini. Exemplum sane litterarum tuarum, que continent interrogationem utrum Dei substantia corporaliter uelut in loco uideri possit, et apud nos nescio quomodo aberrauerunt, nec inueniri cum diu quererentur potuerunt, iterum admoneo mittere ne graueris.





EPISTOLA CLXu [* 1Kb]  . Hieronymus Marcellino et Anapsychie, exponens diuersas sententias de origine anime, hortans ut reliqua petant ab Augustino, et indicans quibus ipse sit occupatus studiis.

Dominis uere sanctis atque omni officiorum caritate uenerandis filiis MARCELLINO  et ANAPSYCHIAE, HIERONYMUS, in Christo salutem.



CAPUT PRIMUM.

1. Tandem ex Africa uestre litteras Unanimitatis accepi; et non me penitet impudentie, qua tacentibus uobis epistolas meas frequenter ingessi, ut rescriptum mererer, et uos esse sospites, non aliis nuntiantibus, sed uestro potissimum sermone cognoscerem. Super anime statu memini uestre questiuncule, imo maxime ecclesiastice questionis: Utrum lapsa de celo sit, ut Pythagoras philosophus, omnesque Platonici, et Origenes putant; an a propria Dei substantia, ut Stoici, Manicheus, et Hispana Priscilliani heresis suspicantur; an in thesauro habeantur Dei, olim condite, ut quidam Ecclesiastici stulta persuasione confidunt; an quotidie a Deo fiant, et mittantur in corpora, secundum illud quod in Euangelio scriptum est, »Pater  meus usque modo operatur, et ego operor ;« an certe ex traduce, ut Tertullianus, Apollinaris, et maxima pars Occidentalium autumant; ut quomodo corpus ex corpore, sic anima nascatur ex anima, et sinuli cum brutis ammantibus conditione subsistat. Super quo quid mihi uideretur, in opusculis contra Ruffinum scripsisse me noui, aduersus eum libellum quem sancte memorie Anastasio, episcopo Romane Ecclesie, dedit; in quo lubrica et subdola, imo stulta confessione, dum auditorum simplicitati illudere nititur, sue fidei, imo perfidie illusit: quos libros reor sanctum parentem uestrum habere Oceanum; olim enim editi sunt, multis Ruffini libris aduersus calumnias respondentes. Certe habes ibi uirum sanctum et eruditum Augustinum episcopum, qui uiua, ut aiunt, uoce docere te poterit, et suam, imo per se nostram explicare sententiam.



CAP. II.

2. Ezechielis uolumen olim aggredi uolui, et sponsionem creberrimam studiosis lectoribus reddere; sed in ipso dictandi exordio ita animus meus occidentalium prouinciarum, et maxime urbis Rome uastatione confusus est, ut iuxta uulgare prouerbium, proprium quoque ignorarem uocabulum: diuque tacui, sciens tempus esse lacrymarum. Hoc autem anno cum tres explicassem libros, subitus impetus barbarorum, de quibus tuus dicit uirgilius, »Lateque uagantes Barcei« , et sancta Scriptura de Ismel, »Contra faciem omnium fratrum suorum habitabit« , sic Aegypti limitem, Palestine, Phenices, Syrie percurrit, ad instar torrentis cuncta secum trahens, ut uix manus eorum misericordia Christi potuerimus euadere. Quod si, iuxta inclytum oratorem, »silent inter arma leges« ; quanto magis studia Scripturarum, que et librorum multitudine, et silentio, ac librariorum sedulitate, quodque proprium est, securitate et otio dictantium indigent! Duos itaque libros misi sancte filie mee Fabiole, quorum exempla si uolueris, ab ipsa poteris mutuari. Pro angustia quippe temporis alios describere non potui: quos cum legeris et uestibula uideris, facilis coniectura erit, qualis ipsa sit futura domus. Sed credo in Dei misericordia qui nos adiuuit in difficillimo principio supradicti operis, quod ipse adiuuet et in penultimis Prophete partibus, in quibus Gog et Magog bella narrantur ; et in extremis, in quibus sacratissimi et inexplicabilis templi edificatio, uarietas, mensuraque describitur .



CAPUT III.

3. Sanctus frater noster Oceanus, cui uos cupitis commendari, tantus et talis est, et sic eruditus in lege Domini, ut absque nostro rogatu instruere uos possit, et nostram super cunctis questionibus Scripturarum pro modulo communis ingenii explicare sententiam. Incolumes uos et prolixa etate florentes Christus Deus noster tueatur omnipotens, domini uere sancti.





DE DUABUS EPISTOLIS PROXIME SEQUENTIBUS. 

Scripsi etiam duos libros ad Hieronymum presbyterum sedentem in Bethlehem: unum de Origine Anime hominis; alterum de Sententia Iacobi apostoli, ubi ait, »Quicumque  totam legem seruauerit, offendat autem in uno, factus est omnium reus« ; de utroque consulens eum. Sed in illo priore questionem quam proposui, ipse non solui; in posteriore autem quid mihi de illa soluenda uideretur ipse non tacui: sed utrum hoc approbaret etiam ille, consului. Rescripsit autem, laudans eamdem consultationem meam, sibi tamen ad respondendum otium non esse respondit. Ego uero quousque esset in corpore, hos libros edere nolui, ne forte responderet aliquando, et cum ipsa responsione eius potius ederentur. Illo autem defuncto ad hoc edidi priorem, ut qui legit admoneatur aut non querere omnino quomodo detur anima nascentibus, aut certe de re obscurissima eam solutionem questionis huius admittere, que contraria non sit apertissimis rebus quas de originali peccato fides catholica nouit in paruulis, nisi regenerentur in Christo sine dubitatione damnandis; posteriorem uero ad hoc ut questionis de qua ibi agitur, etiam que nobis uisa est solutio ipsa noscatur. Hoc opus sic incipit: »Deum nostrum qui nos uocauit.«



DE ORIGINE ANIMAE HOMINIS LIBER, SEU EPISTOLA CLXuI [* 1Kb]  .

Augustinus Hieronymo, recensens uarias de anime origine sententias, cupit doceri que potissimum tenenda sit; et quomodo aduersus Pelagianorum dogma defendi possit ea quam ille in superiore epistola suam esse fere insinuauit, Singulas animas nouas nascentibus fieri.



CAPUT PRIMUM.

1. Deum nostrum qui nos uocauit in suum regnum et gloriam , et rogaui et rogo ut hoc quod ad te scribo, sancte frater Hieronyme, consulens te de his que nescio, fructuosum esse nobis uelit [1 1Kb] . Quanquam enim te multo quam ego sum etate maiorem, tamen etiam ipse iam senex consulo: sed ad discendum quod opus est, nulla mihi etas sera uideri potest; quia etsi senes magis decet docere quam discere, magis tamen discere quam quid doceant ignorare. Nihil equidem molestius fero in omnibus angustiis meis quas patior in difficillimis questionibus, quam in tam longinquo tue Charitatis absentiam, ut uix possim meas dare, uix recipere litteras tuas, per interualla, non dierum, non mensium, sed aliquot annorum; cum, si fieri posset, quotidie presentem te habere uellem, cum quo loquerer quidquid uellem. Nec ideo tamen non debui facere quod potui, si non potui totum quod uolui.

2. Ecce uenit ad me religiosus iuuenis, catholica pace frater, etate filius, honore compresbyter noster Orosius, uigil ingenio, promptus eloquio, flagrans studio, utile uas in domo Domini esse desiderans, ad  refellendas falsas perniciosasque doctrinas, que animas Hispanorum multo infelicius, quam corpora barbaricus gladius, trucidarunt. Nam inde ad nos usque ab oceani littore properauit, fama excitus quod a me posset de his que scire uellet, quidquid uellet audire. Neque nullum cepit aduentus sui fructum. Primo, ne de me multum fame crederet: deinde docui hominem quod potui; quod autem non potui, unde discere posset, admonui, atque ut ad te iret hortatus sum. Qua in re consilium uel preceptum meum cum libenter et obedienter acciperet, rogaui eum ut abs te ueniens, per nos ad propria remearet. Quam eius pollicitationem tenens, occasionem mihi credidi a Domino esse concessam, qua tibi scriberem de his que per te scire cupio. Querebam enim quem ad te mitterem, nec mihi facile occurrebat idonens, et fide agendi, et alacritate obediendi, et exercitatione peregrinandi. Ubi ergo istum iuuenem expertus sum, eum ipsum esse qualem a Domino petebam, dubitare non potui.



CAPUT II.

3. Accipe igitur que mihi, peto, aperire ac disserere non graueris. Questio de anima multos mouet, in quibus et me esse confiteor. Nam quid de anima firmissime teneam, non tacebo: deinde subiungam quid mihi adhuc expediri uelim. Anima hominis immortalis est, secundum quemdam modum suum. Non enim omni modo sicut Deus, de quo dictum est quia solus habet immortalitatem . Nam de anime mortibus sancta Scriptura multa commemorat; unde illud est, Sine mortuos sepelire mortuos suos : sed quod ita moritur alienata a uita Dei, ut tamen in natura sua uiuere non omnino desistat; ita mortalis ex aliqua causa inuenitur, ut etiam immortalis non sine ratione dicatur. Non est pars Dei anima. Si enim hoc esset, omni modo incommutabilis atque incorruptibilis esset. Quod si esset, nec deficeret in deterius, nec proficeret in melius; nec aliquid in semetipsa uel inciperet habere quod non habebat, uel desineret habere quod habebat, quantum ad eius ipsius affectiones pertinet: quam uero aliter se habeat, non opus est extrinsecus testimonio; quisquis seipsum aduertit, agnoscit. Frustra autem dicitur ab eis qui animam Dei partem esse uolunt, hanc eius labem ac turpitudinem quam uidemus in nequissimis hominibus, hanc denique infirmitatem et egritudinem quam sentimus in omnibus hominibus, non ex ipsa illi esse, sed ex corpore: quid interest unde egrotet, que si esset incommutabilis, undelibet egrotare non posset? Nam quod uere incommutabile et incorruptibile est, nullius rei accessu commutari uel corrumpi potest: alioquin non Achillea tantum, sicut fabule ferunt, sed omnis caro esset inuulnerabilis, si nullus ei casus accideret. Non est itaque natura incommutabilis, que aliquo modo, aliqua causa, aliqua parte mutabilis est: Deum autem nefas est, nisi uere summeque incommutabilem credere. Non est igitur anima pars Dei.

4. Incorpoream quoque esse animam, etsi difficile tardioribus persuaderi potest, mihi tamen fateor esse persuasum. Sed ne uerbi controuersiam uel superfluo  faciam, uel merito patiar, quoniam cum de re constat, non est opus certare de nomine: si corpus est omnis substantia, uel essentia, uel si quid aptius nuncupatur id quod aliquo modo est in seipso, corpus est anima. Item si eam sclam incorpoream placet appellare naturam que summe incommutabilis et ubique tota est, corpus est anima; quoniam tale aliquid ipsa non est. Porro si corpus non est, nisi quod per loci spatium aliqua longitudine, latitudine, altitudine ita sistitur uel mouetur, ut maiore sui parte maiorem locum occupet, et breuiore breuiorem, minusque sit in parte quam in toto, non est corpus anima. Per totum quippe corpus quod animat, non locali diffusione, sed quadam uitali intentione porrigitur: nam per omnes eius particulas tota simul adest, nec minor in minoribus, et in maioribus maior; sed alicubi intentius, alicubi remissius, et in omnibus tota, et in singulis tota est. Neque enim aliter, quod in corpore etiam non toto sentit [1 1Kb] , tamen tota sentit: nam cum exiguo puncto in carne uiua aliquid tangitur, quamuis locus ille non solum totius corporis non sit, sed uix in corpore uideatur, animam tamen totam non latet; neque id quod sentitur, per corporis cuncta discurrit, sed ibi tantum sentitur ubi fit. Unde ergo ad totam mox peruenit quod non in toto fit, nisi quia et ibi tota est ubi fit, nec ut tota ibi sit, cetera deserit? uiuunt enim et illa ea presente, ubi nichil tale factum est. Quod si fieret, et utrumque simul fieret, simul utrumque totam pariter non lateret. Proinde et in omnibus simul, et in singulis particulis corporis sui, tota simul esse non posset, si per illas ita diffunderetur, ut uidemus corpora diffusa per spatia locorum, minoribus suis partibus minora occupare, et amplioribus ampliora. Quapropter si anima corpus esse dicenda est, non est certe corpus quale terrenum est, nec quale humidum, aut erium, aut etherium. Omnia quippe talia maiora sunt in maioribus locis, et minora in minoribus, et nichil eorum in aliqua sui parte totum adest; sed ut sunt partes locorum, ita occupantur partibus corporum. Unde intelligitur anima, siue corpus, siue incorporea dicenda sit, propriam quamdam habere naturam, omnibus his mundane molis elementis excellentiore substantia creatam, que ueraciter non possit in aliqua phantasia corporalium imaginum, quas per carnis sensus percipimus, cogitari, sed mente intelligi, uitaque sentiri. Neque hec proinde loquor, ut te que tibi nota sunt doceam: sed ut aperiam quid firmissime de anima teneam, ne me quisquam, cum ad ea uenero que requiro, nichil de anima uel scientia uel fide tenere arbitretur.

5. Certus etiam sum animam nulla Dei culpa, nulla Dei necessitate uel sua, sed propria uoluntate in peccatum esse collapsam: nec liberari posse de corpore mortis huius uel sue uoluntatis uirtute, tanquam sibi ad hoc sufficiente, uel ipsius corporis morte, sed gratia Dei per Iesum Christum Dominum nostrum ; nec omnino esse animam ullam in genere humano, cui non sit necessarius ad liberationem  mediator Dei et hominum homo Christus iehsu. Quecumque autem sine gratia Mediatoris et Sacramento eius, in qualibet corporis etate, de corpore exierit, et in penam futuram, et in ultimo iudicio recepturam corpus ad penam. Si autem post generationem humanam, que facta est ex Adam, regeneretur in Christo ad eius pertinens societatem, et requiem post mortem corporis habituram, et corpus ad gloriam recepturam. Hec sunt que de anima firmissime teneo.



CAPUT III.

6. Nunc accipe, queso, quid requiram, et noli me spernere; sic non [1 1Kb] te spernat qui pro nobis dignatus est sperni. Quero ubi contraxerit anima reatum quo trahitur in condemnationem, etiam infantis morte preuenti, si ei per Sacramentum quo etiam paruuli baptizantur, Christi gratia non subuenerit. Non enim es ex illis qui modo noua quedam garrire ceperunt, dicentes nullum reatum esse ex Adam tractum, qui per Baptismum in infante soluatur. Quod te sapere si scirem, imo nisi te id non sapere scirem, nequaquam hoc abs te quererem aut querendum putarem. Sed quia tenemus de hac re sententiam tuam concinentem catholice fundatissime fidei, qua et Iouiniani uaniloquia redarguens, adhibuisti testimonium ex libro Iob. Nemo mundus in conspectu tuo, nec infans cuius est diei unius uita super terram , deinde adiunxisti, Tenemurque rei in similitudine preuaricationis Ade ; et liber tuus in Ionam prophetam satis hoc insigniter dilucideque declarat, ubi ieiunare paruulos propter ipsum originale peccatum, merito coactos esse dixisti : non inconuenienter abs te quero, hunc reatum anima ubi contraxerit, unde oporteat eam etiam in illa etate per Sacramentum christiane gratie liberari.

7. Ego quidem ante aliquot annos, cum libros quosdam scriberem de Libero Arbitrio, qui in multorum manus exierunt, et nunc habentur a plurimis, quatuor opiniones de anime incarnatione, Utrum ex illa una que primo homini data est, cetere propagentur: an singulis quibusque noue etiam modo fiant: an alicubi iam existentes, uel mittantur diuinitus, uel sponte labantur in corpora; ita putaui esse tractandas, ut quelibet earum uera esset, non impediret intentionem meam, qua tunc aduersus eos quantis poteram uiribus agebam, qui naturam mali suo principio preditam [2 1Kb] , aduersus Deum conantur inducere, id est contra Manicheos : nam de Priscillianistis adhuc nichil audieram, qui non multum ab istis dissimiles blasphemias fabulantur. Ideo quintam opinionem non addidi, quam in tua epistola inter ceteras commemorasti, ne aliquam preterires, ubi de hac questione interroganti rescripsisti religiose memorie uiro, nobisque in Christi caritate gratissimo Marcellino, quod anima [3 1Kb] sit pars  Dei: primo, quia non de incarnatione eius, sed de natura queritur, cum hoc queritur; deinde, quia hoc sentiunt illi contra quos agebam, et id maxime agebam ut Creatoris inculpabilem inuiolabilemque naturam a creature uitiis et labe secernerem, cum illi a substantia mali, cui proprium principium principesque tribuunt, ipsam boni Dei substantiam ex parte qua [1 1Kb] capta est, corruptam et oppressam, et ad peccandi necessitatem perductam esse contendant. Hoc itaque excepto heretice opinionis errore, ex quatuor reliquis opinionibus quenam sit eligenda scire desidero. Quecumque enim eligenda est, absit ut impugnet hanc fidem de qua certi sumus, omni anime etiam paruuli infantis necessariam esse liberationem ex obligatione peccati, eamque nullam esse nisi per Iesum Christum, et hunc crucifixum.



CAPUT Iu.

8. Proinde ne longum faciamus, hoc certe sentis quod singulas animas singulis nascentibus etiam modo Deus faciat. Cui sententie ac obiiciatur quod omnes creaturas sexto die consummauerit Deus et septimo die requieuerit, adhibes testimonium ex Euangelio, Pater meus usque nunc operatur . Sic enim ad Marcellinum scripsisti: in qua epistola etiam mei commemorationem beneuolentissime facere dignatus es, quod hic me haberet in Africa, qui ei ipsam facilius possem explicare sententiam . Quod si potuissem, non ille hoc abs te tam longe posito inquireret; si tamen id tibi ex Africa scripsit. Nam quando scripserit nescio; lantum scio quod de hoc bene cognouerit cunctationem meam: unde me inconsulto facere uoluit. Quanquam etiam si consuleret, magis hortarer, et gratias agerem quod nobis omnibus conferri [2 1Kb] posset, nisi tu breuiter rescribere, quam respondere maluisses: credo ne superfluo laborares, ubi ego essem, quem putabas id optime scire quod ille quesiuerat. Ecce uolo ut illa sententia etiam mea sit, sed nondum esse confirmo.

9. Misisti ad me discipulos ut ea doceam que nondum ipse didici. Doce ergo quod doceam: nam ut doceam multi a me flagitant, eisque me sicut alia multa, et hoc ignorare confiteor: et fortasse quamuis in os meum uerecundentur, tamen apud se dicunt, Tu es magister in Isrel, et hec ignoras ! quod quidem Dominus ei dixit, qui erat unus illorum quos delectabat uocari Rabbi: unde etiam ad uerum magistrum nocte uenerat, quia fortassis erubescebat discere, qui docere consueuerat. Me autem potius magistrum audire, quam uelut magistrum delectat audiri. Recolo enim quid dixerit eis quos pre ceteris elegit: uos autem, inquit, nolite uocari ab hominibus Rabbi; unus est enim magister uester, Christus . Nec alius docuit Moysen etiam per Ietro , nec alius Cornelium etiam per priorem Petrum , nec alius Petrum etiam per posteriorem Paulum : a quocumque enim uerum dicitur, illo donante dicitur, qui est ipsa ueritas.  Quid si ideo adhuc ista nescimus, et ea neque orando, neque legendo, neque cogitando et ratiocinando inuenire potuimus, ut probemur non solum indoctos quanta caritate doceamus, uerum a doctis etiam quanta humilitate discamus?

10. Doce ergo, queso, quod doceam, doce quod teneam, et dic mihi, si anime singillatim singulis hodieque nascentibus fiunt, ubi in paruulis peccent, ut indigeant in Sacramento Christi remissione peccati, peccantes in Adam ex quo caro est propagata peccati: aut si non peccant, qua iustitia Creatoris ita peccato obligantur alieno, cum exinde propagatis membris mortalibus inseruntur, ut eas, nisi per Ecclesiam subuentum fuerit, damnatio consequatur; cum in earum potestate non sit, ut eis possit gratia Baptismi subueniri. Tot igitur animarum millia, que in mortibus paruulorum sine indulgentia christiani Sacramenti de corporibus exeunt, qua equitate damnantur, si noue create [1 1Kb] , nullo suo precedente peccato, sed uoluntate Creatoris singule singulis nascentibus adheserunt, quibus eas animandis ille creauit et dedit; qui utique nouerat quod unaqueque carum nulla sua culpa sine baptismo Christi de corpore fuerat exitura? Quoniam igitur neque de Deo possumus dicere quod uel cogat animas fieri peccatrices, uel puniat innocentes; neque negare fas nobis est, eas que sine Christi Sacramento de corporibus exierint, etiam paruulorum, non nisi in damnationem trahi: obsecre te, quomodo hec opinio defenditur, qua creduntur anime non ex illa una primi hominis fieri omnes, sed sicut illa una uni, ita singulis singule?



CAPUT u.

11. Ea uero que dicuntur alia contra hanc opinionem, facile puto me posse refellere; sicuti est illud, quo eam sibi quidam uidentur urgere, quomodo consummauerit Deus omnia opera sua sexto die, et septimo requieuerit , si nouas adhuc animas creat? Quibus si dixerimus quod ex Euangelio in supradicta epistola posuisti, Pater meus usque nunc operatur; respondent, operatur dictum est, institutas administrando, non nouas instituendo naturas, ne Scripture Geneseos contradicatur, ubi apertissime legitur consummasse Deum omnia opera sua. Nam et quod eum scriptum est requieuisse, utique a creandis nouis creaturis intelligendum est, non a gubernandis; quia tunc ea que non erant fecit, a quibus faciendis requieuit: quia consummauerat omnia que antequam essent, uidit esse facienda, ut deinceps non ea que non erant, sed ex his que iam erant, crearet et faceret quidquid faceret. Ita utrumque uerum esse monstratur, et quod dictum est, requieuit ab operibus suis; et quod dictum est, usque nunc operatur: quoniam Genesi non potest Euangelium esse contrarium.

12. uerum his qui hec ideo dicunt ne credatur modo Deus, sicut illam unam nouas animas que non erant, facere; sed ex illa una que iam erat, eas creare, uel ex fonte aliquo siue thesauro quodam quem tunc fecit, eas mittere, facile respondetur etiam illis sex diebus multa Deum creasse ex his naturis quas iam  creauerat, sicut ex aquis alites et pisces; ex terra autem arbores, fenum, animalia: sed quod ea que non erant, tunc fecerit, manifestum est. Nulla enim erat auis, nullus piscis, nulla arbor, nullum animal: et bene intelligitur ab his creatis requieuisse, que non erant, et creata sunt, id est cessasse, ne ultra que non erant, crearentur. Sed nunc quod dicitur animas non in nescio quo fonte iam existentes mittere, nec de seipso tanquam suas particulas irrorare, nec de illa una originaliter trahere, nec pro delictis ante carnem commissis carneis uinculis compedire, sed nouas creare singulas singulis suam cuique nascenti, non aliquid facere dicitur, quod ante non fecerat. Iam enim sexto die fecerat hominem ad imaginem suam; quod utique secundum animam rationalem fecisse intelligitur [1 1Kb] . Hoc et nunc facit, non instituendo quod non erat, sed multiplicando quod erat. Unde et illud uerum est, quod a rebus, que non erant, instituendis requieuit: et hoc uerum est, quod non solum gubernando que fecit, uerum etiam aliquid non quod nondum, sed quod iam creauerat, numerosius creando usque nunc operatur. uel sic ergo, uel alio modo quolibet eximus ab eo quod nobis obiicitur de requie Dei ab operibus suis, ne propterea non credamus nunc usque fieri animas nouas, non ex illa una, sed sicut illam unam.

13. Nam quod dicitur. Quare facit animas eis quos nouit cito morituros? possumus respondere, parentum hinc peccata uel conuinci, uel flagellari. Possumus etiam recte illius moderationi ista relinquere, quem scimus omnibus temporaliter transeuntibus rebus, ubi sunt etiam animalium ortus et obitus, cursum ornatissimum atque ordinatissimum dare; sed nos ista sentire non posse, que si sentiremus, delectatione ineffabili mulceremur. Non enim frustra per prophetam, qui hec diuinitus inspirata didicerat, dictum est de Deo: Qui profert numerose seculum  . Unde musica, id est scientia sensusue bene modulandi, ad admonitionem magne rei, etiam mortalibus rationales habentibus animas Dei largitate concessa est. Unde si homo faciendi carminis artifex nouit quas quibus moras uocibus tribuat, ut illud quod canitur decedentibus ac succedentibus sonis pulcherrime currat ac transeat; quanto magis Deus, cuius sapientia, per quam fecit omnia, longe omnibus artibus preferenda est, nulla in naturis nascentibus et occidentibus temporum spatia, que tanquam syllabe ac uerba ad particulas huius seculi pertinent, in hoc labentium rerum tanquam mirabili cantico, uel breuius, uel productius, quam modulatio precognita et prefinita deposcit, preterire permittit! Hoc cum etiam de arboris folio dixerim, et de nostrorum numero capillorum; quanto magis de hominis ortu et occasu, cuius temporalis uita breuius productiusue non tenditur, quam Deus dispositor temporum nouit uniuersitatis moderamini consonare!

14. Id etiam quod aiunt, omne quod in tempore  cepit esse, immortale esse non posse; quia omnia orta occidunt, et aucta senescunt, ut eo modo credi cogant, animum humanum ideo esse immortalem, quod ante omnia tempora sit creatus, non mouet fidem nostram: ut enim alia taceam, cepit esse in tempore immortalitas carnis Christi, que tamen iam non moritur, et mors ei ultra non dominabitur .

15. Illud uero quod in libro aduersus Ruffinum posuisti, quosdam huic sententie calumniari, quod Deum dare animas adulterinis conceptibus uideatur indignum, unde conantur astruere meritis geste ante carnem uite, animas quasi ad ergastula huiusmodi iuste posse perduci ; non me mouet multa cogitantem quibus hec possit calumnia refutari. Et quod ipse respondisti, non esse uitium sementis in tritico quod furto dicitur esse sublatum, sed in eo qui frumenta furatus est; nec idcirco terram non debuisse gremio suo semina confouere, quia sator immunda ea proiecerit manu; elegantissima similitudo est. Quam et antequam legerem, nullas mihi obiectio ista de adulterinis fetibus in hac questione faciebat angustias, generaliter intuenti multa bona Deum facere, etiam de nostris malis nostrisque peccatis. Animalis autem cuiuscumque creatio, si habeat pium prudentemque consideratorem, ineffabilem laudem Creatori excitat; quanto magis creatio non cuiuslibet animalis, sed hominis! Si autem causa creandi queritur, nulla citius et melius respondetur, nisi quia omnis creatura Dei bona est. Et quid dignius quam ut bona faciat bonus Deus, que nemo potest facere nisi Deus?



CAPUT uI.

16. Hec et alia que possum, sicut possum, dico aduersus eos qui hanc opinionem qua creduntur anime sicut illa una singulis fieri, labefactare conantur. Sed cum ad penas uentum est paruulorum, magnis, mihi crede, coarctor angustiis, nec quid respondeam prorsus inuenio: non solum eas penas dico, quas habet post hanc uitam illa damnatio, quo necesse est trahantur, si de corpore exierint sine christiane gratie Sacramento; sed eas ipsas que in hac uita dolentibus nobis uersantur ante oculos, quas enumerare si uelim, prius tempus quam exempla deficient. Languescunt egritudinibus, torquentur doloribus, fame et siti cruciantur, debilitantur membris, priuantur sensibus, uexantur ab immundis spiritibus. Demonstrandum est utique, quomodo ista sine ulla sua mala causa iuste patiantur. Non enim dici fas est, aut ista ignorante Deo fieri, aut eum non posse resistere facientibus, aut iniuste ista uel facere uel permittere. Numquidnam sicut animalia irrationabilia recte dicimus in usus dari naturis excellentioribus, etsi uitiosis, sicut apertissime in Euangelio uidemus porcos ad usum desideratum concessos esse demonibus ; hoc et de homine recte possumus dicere? Animal est enim, sed rationale, etsi mortale. Anima est rationalis in illis membris, que tantis afflictionibus penas luit; Deus bonus est, Deus iustus est, Deus omnipotens est: hoc dubitare omnino dementis est. Tantorum ergo malorum que fiunt in paruulis, causa iusta dicatur. Nempe cum maiores  ista patiuntur, solemus dicere aut sicut in Iob merita examinari, aut sicut in Herode peccata puniri: et de quibusdam exemplis que Deus manifesta esse uoluit, alia que obscura sunt homini coniectare conceditur; sed hoc in maioribus. De paruulis autem quid respondeamus edissere, si penis tantis nulla in eis sunt punienda peccata: nam utique nulla est in illis etatibus examinanda iustitia.

17. De ingeniorum uero diuersitate, imo absurditate [1 1Kb] , quid dicam? que quidem in paruulis latet, sed ab ipsis exordiis naturalibus ducta, apparet in grandibus, quorum nonnulli tam tardi et obliuiosi sunt, ut ne prima quidem discere litterarum elementa potuerint: quidam uero tante sunt fatuitatis, ut non multum a pecoribus differant; quos moriones uulgo uocant. Respondetur fortasse, Corpora hoc faciunt. Sed numquid secundum hanc sententiam quam defendi uolumus, anima sibi corpus elegit, et in eligendo cum falleretur, errauit? aut cum in corpus cogeretur intrare necessitate nascendi, alia corpora preoccupantibus animarum turbis, ipsa aliud non inuenit, et sicut in spectaculo aliquo locum, ita carnem non quam uoluit, sed quam ualuit, occupauit? Numquid hec et talia uel dicere possumus, uel sentire debemus? Doce igitur quid sentire, quid dicere debeamus, ut constet nobis ratio nouarum animarum singillatimque factarum singulis corporibus.



CAPUT uII.

18. Ego quidem non de ingeniis, sed saltem de penis paruulorum, quas in hac uita patiuntur, dixi aliquid in libris illis de Libero Arbitrio. Quod quale sit, et cur mihi in ista quam habemus in manibus questione non sufficiat, intimabo, et eum ipsum de tertio libro locum excerptum his litteris inseram. Nam ita se habet: De cruciatibus autem corporis quibus affliguntur paruuli, quorum per etatem nulla peccata sunt, si anime quibus animantur, non priusquam ipsi homines esse ceperunt, maior querela et quasi misericors deponi solet, cum dicitur, Quid mali fecerunt, ut ista paterentur? quasi possit esse meritum innocentie, antequam quisque nocere aliquid possit! Cum autem boni aliquid operatur Deus in emendatione maiorum, cum paruulorum suorum qui eis cari sunt, doloribus ac mortibus flagellantur, cur ista non fiant, quando cum transierint, pro non factis erunt, in quibus facta sunt: propter quos autem facta sunt, aut meliores erunt, si temporalibus incommodis emendati, rectius elegerint uiuere; aut excusationem in futuri iudicii supplicio non habebunt, si uite huius angoribus, ad eternam uitam desiderium conuertere noluerint? Quis autem nouit quid paruulis, de quorum cruciatibus duritia maiorum contunditur, aut exercetur fides, aut misericordia probatur: quis ergo nouit quid ipsis paruulis in secreto iudiciorum suorum bone compensationis reseruet Deus? Quoniam quanquam nichil recte fecerint, tamen nec peccantes aliquid ista perpessi sunt. Non enim frustra etiam infantes illos, qui cum Dominus noster iehsu Christus necandus ab Herode quereretur, occisi sunt, in honorem martyrum  receptos commendat Ecclesia .

19. Hec tunc dixi, cum hanc ipsam de qua nunc agitur uellem communire sententiam. Sicut enim paulo ante commemoraui, quecumque illarum de anime incarnatione quatuor opinionum uera esset, inculpatam substantiam Creatoris, et a nostrorum peccatorum societate remotissimam nitebar ostendere. Et ideo quecumque illarum ueritate posset conuinci et repudiari, ad curam intentionis mee, quam tunc habebam, non pertinebat; quandoquidem cunctis diligentiore disputatione discussis, quecumque illarum recte uinceret ceteras, me securissimo fieret, quando etiam secundum omnes id quod agebam, inuictum persistere demonstrabam. Nunc uero unam uolo, si possum, ratione recta eligere ex omnibus; et propterea huius ipsius de qua nunc agimus defensionem, in his que commemoraui de illo libro, uerbis meis attentius intuens, ualidam firmamque non uideo.

20. Nam uelut firmamentum eius illud est, quod ibi dixi: Quis autem nouit quid paruulis, de quorum cruciatibus duritia maiorum contunditur, aut exercetur fides, aut misericordia probatur: quis ergo nouit quid ipsis paruulis in secreto iudiciorum suorum bone compensationis reseruet Deus? Sed hoc non immerito dici uideo de his qui uel pro Christi nomine ac uera religione tale aliquid etiam nescientes patiuntur, uel Sacramento Christi iam imbuti sunt; quia sine societate unius Mediatoris liberari a damnatione non possunt, ut possit eis, etiam pro illis malis que hic in diuersis afflictionibus pertulerunt, compensatio ista prestari. Nunc autem cum ista questio non possit absolui, nisi etiam de his paruulis respondeatur, qui post grauissimos cruciatus sine Sacramento christiane societatis exspirant; que circa eos compensatio cogitanda est, quibus insuper et damnatio preparata est? Nam et de baptismo paruulorum in eodem libro, non quidem sufficienter, sed quantum illi operi satis esse uidebatur, utcumque respondi, quod etiam nescientibus, et fidem suam nondum habentibus prodest: non tamen de damnatione eorum paruulorum, qui sine illo ex hac uita emigrant, tunc aliquid dicendum putaui, quia non quod nunc agitur, agebatur.

21. Sed ut omittamus et contemnamus ea que breui tempore patiuntur, nec transacta reuocantur, numquid similiter contemnere possumus quod per unum hominem mors, et per unum hominem resurrectio mortuorum. Sicut enim in Adam omnes moriuntur, sic et in Christo omnes uiuificabuntur ? Per hanc enim apostolicam, diuinam, claramque sententiam, satis euidenter elucet, neminem ire in mortem nisi per Adam; neminem ire in uitam eternam, nisi per Christum. Hoc est quippe omnes, et omnes, quia sicut omnes homines per primam, hoc est per carnalem generationem pertinent ad Adam; sic omnes homines ad secundam, id est spiritualem generationem ueniunt, quicumque ad Christum perueniunt. Ideo ergo dictum est, et hic omnes, et ibi omnes: quia sicut omnes qui moriuntur, nonnisi in Adam moriuntur:  ita omnes qui uiuificabuntur, nonnisi in Christo uiuificabuntur. Ac per hoc, quisquis nobis dixerit quemquam in resurrectione mortuorum uiuificari posse nisi in Christo; tanquam pestis [1 1Kb] communis fidei detestandus est. Item quisquis dixerit quod in Christo uiuificabuntur etiam paruuli qui sine Sacramenti eius participatione de uita exeunt, hic profecto et contra apostolicam predicationem uenit, et totam condemnat Ecclesiam, ubi propterea cum baptizandis paruulis festinatur et curritur, quia sine dubio creditur aliter eos in Christo uiuificari omnino non posse. Qui autem non uiuificatur in Christo, restat ut in ea condemnatione maneat de qua dicit Apostolus: Per unius delictum in omnes homines ad condemnationem . Cui delicto obnoxios paruulos nasci, et omnis credit Ecclesia, et ipse iam contra Iouinianum disputans, et exponens Ionam prophetam, sicut paulo ante commemoraui, fide ueracissima definisti; credo et in aliis locis opusculorum tuorum que uel non legi, uel in presentia non recordor. Huius igitur damnationis in paruulis causam requiro; quia neque animarum, si noue fiunt singulis singule, uideo esse ullum in illa etate peccatum, nec a Deo damnari aliquam credo, quam uidet nullum habere peccatum.



CAPUT uIII.

22. An forte dicendum est, in paruulo carnem solam causam esse peccati; nouam uero illi animam fieri, qua secundum Dei precepta uiuente, in adiutorio gratie Christi, et ipsi carni edomite ac subiugate possit incorruptionis meritum comparari: sed quia in paruulo anima nondum id agere potest, nisi Christi acceperit Sacramentum, per hanc gratiam carni eius acquiritur quod illius moribus nondum potuit; si autem sine illo Sacramento anima paruuli exierit, ipsa quidem in eterna uita erit, unde eam nullum peccatum potuit separare, caro uero eius non resurget in Christo, non percepto ante mortem illius Sacramento?

23. Hanc opinionem nunquam audiui, nunquam legi. Sed plane audiui et credidi, propter quod et locutus sum, Quia uenit hora, quando omnes qui in monumentis sunt, audient uocem eius; et procedent qui bene fecerunt, in resurrectionem uite : ipsa est de qua dicitur, et per unum hominem resurrectio mortuorum; ipsa est qua in Christo omnes uiuificabuntur: qui autem male egerunt, in resurrectionem iudicii. Quid hic ergo de illis infantibus intelligendum est, qui priusquam possent agere uel bene uel male, sine Baptismo corpore exuti sunt? nichil hic de talibus dictum est. Sed si caro eorum ideo non resurget, quia nec boni aliquid fecerunt, nec mali; nec illorum resurrectura est, qui percepta Baptismi gratia, in illa etate defuncti sunt, in qua nichil bene uel male agere potuerunt. Si autem illi inter sanctos resurgent, id est inter eos qui bene egerunt; inter quos et illi resurrecturi sunt, nisi inter eos qui male egerunt, ne aliquas humanas animas credamus corpora sua non recepturas, siue in resurrectionem uite, siue in resurrectionem iudicii? Que sententia priusquam refellatur, ipsa nouitate  iam displicet: deinde quis ferat, si credant se illi qui ad Baptismum cum suis paruulis currunt, propter carnes eorum, non propter animas currere? Beatus quidem Cyprianus non aliquod decretum condens nouum, sed Ecclesie fidem firmissimam seruans, ad corrigendum eos qui putabant ante octauum diem natiuitatis non esse paruulum baptizandum, non carnem, sed animam dixit non esse perdendam; et mox natum rite baptizari posse, cum suis quibusdam cepiscopis tensuit .

24. Sed contra Cypriani aliquam opinionem, ubi quod uidendum fuit, fortasse non uidit, sentiat quisque quod libet; tantum contra apostolicam manifestissimam fidem nemo sentiat, que ex unius delicto omnes in condemnationem duci predicat: ex qua condemnatione non liberat, nisi gratia Dei per Iesum Christum Dominum nostrum, in quo uno omnes uiuificantur quicumque uiuificantur. Contra Ecclesie fundatissimum morem nemo sentiat, ubi ad Baptismum, si propter sola paruulorum corpora curreretur, baptizandi offerrentur et mortui.

25. Que cum ita sint, querenda causa est atque reddenda, quare damnentur anime que noue creantur singulis quibusque nascentibus, si preter Christi Sacramentum paruuli moriantur: damnari enim eas, si sic de corpore exierint, et sancta Scriptura, et sancta est testis Ecclesia. Unde illa de animarum nouarum creatione sententia, si hanc fidem fundatissimam non oppugnat, sit et mea; si oppugnat, non sit et tua.

26. Nolo mihi dicatur, pro hac sententia debere accipi quod scriptum est, Qui finxit spiritum hominis in ipso  et, Qui finxit singillatim corda eorum . Aliquid fortissimum atque inuictissimum requirendum est, quod nos non cogat Deum credere ullarum animarum sine culpa aliqua damnatorem. Nam uel tantumdem ualet, uel plus est forsitan creare, quam fingere; et tamen scriptum est, Cor mundum crea in me, Deus : nec ideo putari potest, animam hoc loco optare se fieri, priusquam aliquid esset. Sicut ergo iam existens creatur innouatione iustitie, sic iam existens fingitur conformatione doctrine. Nec illud quod in Ecclesiaste scriptum est, Tunc conuertetur in terram puluis sicut fuit, et spiritus reuertetur ad Dominum qui dedit illum ; istam confirmat sententiam, quam uolumus esse nostram: plus enim hoc suffragatur eis qui ex una putant omnes esse animas. Nam sicut conuertitur, inquiunt, puluis in terram, sicut fuit; et tamen caro, de qua hoc dictum est, ad hominem non reuertitur, ex quo propagata est, sed ad terram, unde primus homo factus est: sic et spiritus ex illius unius spiritu propagatus, non tamen ad eum reuertitur, sed ad Dominum a quo illi datus est. uerum quia hoc testimonium ita pro istis sonat, ut non omni modo huic opinioni quam defendi uolo, uideatur esse contrarium, admonendam tantum credidi prudentiam tuam, ne talibus testimoniis ex his angustiis me coneris eruere. Nam licet nemo faciat optando, ut uerum sit quod uerum non est: tamen si fieri posset, optarem  ut hec sententia uera esset; sicut opto ut, si uera est, abs te liquidissime atque inuictissime defendatur.



CAPUT IX.

27. Hec autem difficultas etiam illos sequitur, qui iam existentes alibi animas, et ab initio diuinorum operum preparatas, a Deo mitti opinantur in corpora. Nam et ab his hoc idem queritur: si anime inculpate obedienter ueniunt, quo mittuntur; cur in paruulis, si non baptizati uitam istam finierint, puniuntur? Eadem prorsus in utraque sententia difficultas est. Illi sibi uidentur de hac facilius exire questione, qui animas asseuerant pro meritis uite prioris singulas singulis corporibus implicari. Hoc enim putant esse in Adam mori, in carne scilicet que propagata est ex Adam, supplicia pendere: a quo reatu, inquiunt, gratia Christi liberat pusillos cum magnis. Hoc quidem recte, ueraciter, optimeque, quod gratia Christi liberat a reatu peccatorum pusillos cum magnis. Sed in alia superiore uita peccare animas, et inde precipitari in carceres carneos, non credo, non acquiesco, non consentio. Primum, quoniam per nescio quos fieri circumitus id aiunt isti [1 1Kb] , ut post nescio quanta uolumina seculorum iterum ad istam sarcinam corruptibilis carnis et supplicia pendenda redeundum sit: qua opinione quid horribilius cogitari possit, ignoro. Deinde, quis tandem iustus defunctus est, de quo non  solliciti esse debeamus, ne in sinu Abrahe peccans, in flammas illius diuitis deiiciatur ? cur enim non et post hoc corpus peccare possit, si et ante potuit? Postremo, longe aliud est in Adam peccasse, unde dicit Apostolus, in quo omnes peccauerunt; et aliud est extra Adam nescio ubi peccasse, et ideo in Adam, id est in carnem que ex Adam propagata est tanquam in carcerem trudi. Illam uero opinionem, quod ex una fiant omnes anime, nec discutere uolo, nisi necesse sit; atque utinam ista, de qua nunc agimus, si uera est, sic abs te defendatur, ut hoc necesse iam non sit.

28. Quamuis autem desiderem, rogem, uotis ardentibus exoptem et exspectem ut perte mihi Dominus huius rei auferat ignorantiam: tamen si, quod absit, minime meruero, patientiam mihi petam a Domino Deo nostro; in quem sic credimus, ut si aliqua nobis non aperiat etiam pulsantibus, nullo modo aduersus eum murmurare debeamus. Memini prius [2 1Kb] ipsis Apostolis dictum, Multa habeo uobis dicere; sed non potestis illa portare modo . In his, quantum ad me attinet, etiam hoc deputem: neque qui hoc sciam me indigner indignum, ne hoc ipso etiam conuincar indignior. Multa enim alia similiter nescio, que commemorare uel enumerare non possum: et hoc tolerabiliter ignorarem, nisi metuerem ne aliqua istarum opinionum contra illud quod firmissima retinemus fide, incautis obreperet mentibus. Sed antequam sciam quenam earum potius eligenda sit, hoc me non temere sentire profiteor, eam que uera est non aduersari robustissime ac fundatissime fidei, qua Christi Ecclesia  nec paruulos homines recentissime natos a damnatione credit, nisi per gratiam nominis Christi, quam in suis Sacramentis commendauit, posse liberari.



DE SENTENTIA IACOBI LIBER, SEU EPISTOLA CLXuII [* 1Kb]  .

Augustinus Hieronymo, de loco qui est Iacobi II, 10, »Qui offenderit in uno, factus est omnium reus:« multa admiscens de Stoicis, qui docebant omnia peccata esse paria; et quisquis haberet unam uirtutem, habere omnes; qui careret una, nullam habere.



CAPUT PRIMUM.

1. Quod ad te scripsi, honorande mihi in Christo frater Hieronyme, querens de anima humana, si nascentibus singulis noue singule nunc usque fiunt, ubi peccati uinculum contrabant, quod per Sacramentum gratie Christi etiam in infantibus recenter natis soluendum esse non dubitamus, cum in non paruum uolumen procederet, nolui ulla alia onerare questione: sed quod urget acrius, multo minus est negligendum. Proinde queso, et per Deum obsecro ut exponas mihi, quod multis existimo profuturum, aut si iam uel abs te uel ab alio aliquo expositum habes, dirigas nobis, quomodo accipiendum sit quod in Epistola Iacobi apostoli scriptum est, Quicumque enim totam legem seruauerit, offendat autem in uno, factus est omnium reus. Que res talis ac tanta est, ut quod hinc tibi non iam olim scripsi, multum me peniteat.

2. De agenda namque presenti uita, quomodo ad uitam perueniamus eternam, non de preterita perscrutanda, quam penitus demersit obliuio, sicut est illud quod de anima querendum putaui, hec uertitur questio. Eleganter autem dictum esse narratur quod huic rei satis apte conuenit. Cum quidam ruisset in puteum, ubi aqua tanta erat, ut eum magis exciperet ne moreretur, quam suffocaret ne loqueretur; accessit alius, et eo uiso admirans ait [1 1Kb] : Quomodo huc cecidisti? At ille: Obsecro, inquit, cogita quomodo hinc me liberes; non quomodo huc ceciderim, queras. Ita quoniam fatemur, et fide catholica tenemus, de reatu peccati tanquam de puteo, etiam paruuli infantis animam Christi gratia liberandam; satis est ei quod modum quomodo salua fiat nouimus, etiamsi nunquam quomodo in malum illud deuenerit, nouerimus. Sed ideo putaui esse querendum, ne forte ex illis opinionibus incarnationis anime aliquam teneamus incautius, que liberandam prorsus animam paruuli contradicat, negans eam esse in isto malo. Hoc igitur firmissime retento, quod anima paruuli de reatu peccati liberanda est, nec alio modo liberanda, nisi gratia Dei per Iesum Christum Dominum nostrum:  si possumus etiam ipsius mali causam et originem nosse, uaniloquis, non disputatoribus, sed litigatoribus paratius instructiusque resistimus; si autem non possumus, non quia latet miserie principium, ideo pigrescere misericordie debet officium. Aduersus eos autem qui sibi uidentur scire quod nesciunt, hoc tutiores sumus, quod hanc ignorantiam nostram non ignoramus. Aliud est enim quod nescire malum est; aliud quod sciri uel non potest, uel non opus est, uel ad uitam quam querimus indifferens est: hoc uero quod de Litteris apostoli Iacobi nunc requiro, in hac ipsa qua uiuimus, et ut semper uiuamus Deo placere studemus, actione uersatur.

3. Quomodo igitur intelligendum est, obsecro te, Quicumque totam Legem seruauerit, offendat autem in uno, factus est omnium reus? Itane qui furtum fecerit, imo uero qui dixerit diuiti, Sede hic, pauperi autem, Tu sta illic, et homicidii, et adulterii, et sacrilegii reus est? Quod si non est, quomodo qui in uno offendat factus est omnium reus? an illud quod dixit de diuite et paupere ad ista non pertinet, quorum si quis in uno offenderit, fiet omnium reus? Sed recolendum est unde uenerit illa sententia, et que illam superiora pepererint, quibusque connexa dependeat. Fratres mei, nolite, inquit, in personarum acceptione habere fidem Domini nostri Iesu Christi glorie. Etenim si introierit in conuentum uestrum uir annulum aureum habens in ueste candida, introierit autem et pauper in sordido habitu, et intendatis in eum qui indutus est ueste preclara, et dicatis ei, Tu sede hic bene; pauperi autem dicatis, Tu sta illic, aut, Sede sub scabello pedum meorum: nonne iudicatis apud uosmetipsos, et facti estis iudices cogitationum iniquarum? Audite, fratres mei dilectissimi; nonne Deus elegit pauperes in hoc mundo, diuites in fide, et heredes regni quod repromisit Deus diligentibus se? uos autem exhonorastis pauperem: propter illum scilicet cui dictum est, Sta illic; cum habenti annulum aureum dictum esset, Tu sede hic bene. Ac deinde sequitur, eamdem ipsam sententiam latius uersans et explicans: Nonne, inquit, diuites per potentiam opprimunt uos, et trahunt ad iudicia? nonne ipsi blasphemant bonum nomen, quod inuocatum est super uos? Si quidem legem perficitis regalem, secundum Scripturam, Diliges proximum tuum sicut teipsum, bene facitis: si autem personas accipitis, peccatum operamini, redarguti a lege quasi transgressores. uide quemadmodum transgressores legis appellat, qui dicunt diuiti, Sede hic, et pauperi, Sta illic. uide, ne putarent contemptibile esse peccatum in hac una re legem transgredi, secutus adiunxit, Quicumque autem totam legem seruauerit, offendat autem in uno, factus est omnium reus. Qui enim dixit, Non mechaberis, dixit et, Non occides. Quod si non occides, mecaris autem, factus es transgressor legis: propter id quod dixerat, redarguti a lege, quasi transgressores. Que cum ita sint, consequens uidetur  ut qui dixerit diuiti, Sede hic, et pauperi, Sta illic, huic non honorem, quem illi deferens, et idololatra, et blasphemus, et adulter,  et homicida, et ne, quod longum est, cuncta commemorem, reus omnium criminum iudicandus sit: offendens quippe in uno, factus est omnium reus.



CAPUT II.

4. At enim qui unam uirtutem habet, omnes habet; et qui unam non habet, nullam habet? Hoc si uerum est, confirmatur ista sententia. Sed ego eam exponi uolo, non confirmari; que per seipsam apud nos omnibus philosophorum auctoritatibus firmior est. Et illud quidem de uirtutibus et uitiis, si ueraciter dicitur, non est consequens ut propter hoc omnia peccata sint paria. Nam illud de inseparabilitate uirtutum, etsi forsitan fallor, tamen si uerum memini, quod uix memini, omnibus philosophis placuit, qui easdem uirtutes agende uite necessarias esse dixerunt. Hoc autem de parilitate peccatorum, soli Stoici ausi sunt disputare, contra omnem sensum generis humani: quam eorum uanitatem in Iouiniano illo qui in hac sententia Stoicus erat, in aucupandis autem et defensandis uoluptatibus Epicureus, de Scripturis sanctis dilucidissime conuicisti . In qua tua suauissima et preclarissima disputatione satis euidenter apparuit, non placuisse auctoribus nostris, uel ipsi potius, que per eos locuta est, ueritati, omnia paria esse peccata. Quomodo autem fieri possit ut etiamsi hoc de uirtutibus uerum est, non tamen ideo cogamur fateri equalitatem omnium peccatorum, quantum possum, adiuuante Domino aperire conabor: quod si effecero, approbabis; ubi uero cause defuero, tu supplebis.

5. Certe hinc persuadent, qui unam uirtutem habuerit habere omnes, et omnes deesse cui una defuerit, quod prudentia, nec ignaua, nec iniusta, nec intemperans potest esse: nam si aliquid horum fuerit, prudentia non erit. Porro si prudentia tunc erit, si et fortis, et iusta, et temperans sit, profecto ubi fuerit, secum habet ceteras. Sic et fortitudo imprudens esse non potest, uel intemperans, uel iniusta: sic temperantia necesse est ut prudens, fortis, et iusta sit: sic iustitia non est, nisi sit prudens, fortis, et temperans. Ita ubi uera est aliqua earum, et alie similiter sunt; ubi autem alie desunt, uera illa non est, etiamsi aliquo modo similis esse uideatur.

6. Sunt enim, ut scis, quedam uitia uirtutibus aperta discretione contraria, ut imprudentia prudentie. Sunt autem quedam tantum quia uitia sunt, ideo contraria, quadam tamen specie fallaci similia, ut eidem prudentie, non imprudentia, sed astutia. Nunc enim eam dico astutiam, que usitatius in malitiosis intelligi et uocari solet; non sicut nostra loqui Scriptura consueuit, que sepe astutiam in bono ponit: unde, Estote astuti ut serpentes ; et illud, Ut et innocentibus det astutiam . Quanquam et apud illos Romane lingue disertissimus dixerit, Neque illi tamen ad cauendum dolus, aut astutia deerant , astutiam ponens in bono: sed apud illos rarissimum, apud nostros frequentissimum est. Itemque in partibus temperantie, apertissime contraria est effusio parcimonie: ea uero  que tenacitas dici uulgo solet, uitium quidem est, tamen parcimonie simile, non natura, sed fallacissima specie. Item dissimilitudine manifesta contraria est iniustitia iustitie: solet autem quasi imitari iustitiam uindicandi se libido, sed uitium est. Ignauia fortitudini perspicue contraria est: duritia uero distat natura, fallit similitudine. Constantia, pars quedam uirtutis est; ab hac, inconstantia longe abhorret, et indubie contrasistit: pertinacia uero constantia dici affectat, et non est; quia illa est uirtus, hoc uitium.

7. Ut ergo non iterum eadem commemorare necesse sit, exempli gratia ponamus aliquid unde possint cetera intelligi. Catilina, ut de illo scripserunt qui nosse potuerunt, frigus, sitim, famem ferre poterat, eratque patiens inedie, algoris, uigilie, supra quam cuiquam credibile est, ac per hoc et sibi et suis magna preditus fortitudine uidebatur . Sed hec fortitudo prudens non erat; mala enim pro bonis eligebat: temperans non erat; corruptelis enim turpissimis fedabatur: iusta non erat; nam contra patriam coniurauerat. Et ideo nec fortitudo erat; sed duritia sibi, ut stultos falleret, nomen fortitudinis imponebat: nam si fortitudo esset, non uitium, sed uirtus esset; si autem uirtus esset, a ceteris uirtutibus tanquam inseparabilibus comitibus nunquam relinqueretur.

8. Quapropter dum queritur etiam de uitiis utrum ipsa similiter omnia sint, ubi unum erit; aut nulla sint, ubi unum non erit; laboriosum est id ostendere, propterea quia uni uirtuti duo uitia opponi solent, et quod aperte contrarium est, et quod specie similitudinis adumbratur. Unde illa Catiline [1 1Kb] , quia fortitudo non erat, que esset, cum secum uirtutes alias non habebat, facilius uidebatur: quod uero ignauia fuerit, ubi exercitatio quaslibet grauissimas molestias perpetiendi atque tolerandi, supra quam cuiquam credibile est, fuit, egre persuaderi potest. Sed forte acutius intuentibus, ignauia apparet ipsa duritia; quia laborem bonorum studiorum quibus uera acquiritur fortitudo, neglexerat. uerumtamen quia sunt audaces qui timidi non sunt, et rursus timidi quibus abest audacia, cum sit utrumque uitium; quoniam qui uera uirtute fortis est, nec temere audet, nec inconsulte timet; cogimur fateri uitia plura esse uirtutibus.

9. Unde aliquando uitium uitio tollitur; ut amore laudis, amor pecunie: aliquando unum cedit, ut plura succedant; uelut qui ebriosus fuerit, si modicum biberit, et tenacitatem et ambitionem didicerit. Possunt itaque uitia etiam cedere uitiis succedentibus, non uirtutibus; et ideo plura sunt. uirtus uero quo una ingressa fuerit, quoniam secum ceteras ducit, profecto uitia cedent omnia quecumque inerant: non enim omnia inerant, sed aliquando totidem, aliquando plura paucioribus, uel pauciora pluribus succedebant.



CAPUT III.

10. Hec utrum ita se habeant, diligentius inquirendum est. Non enim et ista diuina sententia est, qua dicitur, Qui unam uirtutem habuerit,  omnes habet; eique nulla inest, cui una defuerit: sed hominibus hoc uisum est, multum quidem ingeniosis, studiosis, sed tamen hominibus. Ego uero nescio quemadmodum dicam, non dico uirum, a quo denominata dicitur uirtus, sed etiam mulierem que uiro suo seruat tori fidem, si hoc faciat propter preceptum et promissum Dei, eique [1 1Kb] primitus sit fidelis, non habere pudicitiam, aut pudicitiam nullam uel paruam esse uirtutem; sic et maritum qui hoc idem seruat uxori: et tamen sunt plurimi tales, quorum sine aliquo peccato esse neminem dixerim, et utique illud qualecumque peccatum ex aliquo uitio uenit. Unde pudicitia coniugalis in uiris feminisque religiosis cum procul dubio uirtus sit, non enim aut nichil, aut uitium est, non tamen secum habet omnes uirtutes. Nam si omnes ibi essent, nullum esset uitium; si nullum uitium, nullum omnino peccatum: quis autem sine aliquo peccato? quis ergo sine aliquo uitio, id est fomite quodam, uel quasi radice peccati, cum clamet qui supra pectus Domini recumbebat, Si dixerimus quia peccatum non habemus, nos ipsos decipimus, et ueritas in nobis non est ? Neque hoc apud te diutius agendum est; sed propter alios qui forte hoc legerint, dico. Nam tu quidem in eodem ipso opere splendido contra Iouinianum  etiam hoc de Scripturis sanctis diligenter probasti: ubi etiam ex hac ipsa Epistola, cuius uerba sunt quorum nunc intellectum requirimus, posuisti quod scriptum est, In multis enim offendimus omnes . Non enim ait, Offenditis, sed offendimus, cum Christi loqueretur apostolus: et cum hoc loco dicat, Quicumque autem totam legem seruauerit, offendat autem in uno, factus est omnium reus; ibi non in uno, sed in multis; nec quosdam, sed omnes dicit offendere.

11. Absit autem ut quisquam fidelis existimet tot millia seruorum Christi, qui ueraciter dicunt se habere peccatum, ne seipsos decipiant, et ueritas in eis non sit, nullam habere uirtutem, cum uirtus magna sit sapientia: dixit autem, ipsa sapientia, homini, Ecce pietas est sapientia . Absit ergo ut dicamus tot ac tantos fideles et pios homines Dei non habere pietatem, quam Greci uel , uel expressius et plenius uocant: quid autem est pietas, nisi Dei cultus? et unde ille colitur, nisi caritate? Charitas igitur de corde puro et conscientia bona et fide non ficta, magna et uera uirtus est, quia ipsa est et finis precepti . Merito dicta est fortis sicut mors : siue quia nemo eam uincit, sicut mortem; siue quia in hac uita usque ad mortem est mensura caritatis, sicut Dominus ait; Maiorem hac caritatem nemo habet, quam ut animam suam ponat quis pro amicis suis ; siue potius, quia sicut mors animam auellit a sensibus carnis, sie caritas a concupiscentiis carnalibus. Huic subseruit scientia, cum est utilis; nam sine illa inflat : quod uero  illa edificando impleuerit, nichil ibi ista inane quod inflet, inueniet. Utilem porro scientiam definiendo monstrauit, ubi cum dixisset, Ecce pietas est sapientia; continuo subiunxit, Abstinere uero a malis, scientia est. Cur ergo non dicimus, qui hanc uirtutem habet, habere omnes; cum plenitudo legis sit caritas ? An quanto magis est in homine, tanto magis est uirtute preditus: quanto autem minus, tanto minus inest ei uirtus; quia ipsa est uirtus: et quanto minus inest uirtus, tanto magis est uitium? Ubi ergo illa plena et perfecta erit, nichil ex uitio remanebit.

12. Proinde mihi uidentur Stoici falli, quia proficientem hominem in sapientia nolunt omnino habere sapientiam; sed tunc habere cum in ea omnino perfectus fuerit: non quia illum prouectum negant; sed nisi ex profundo quodam emergendo, repente emicet in auras sapientie liberas, nulla ex parte esse sapientem. Sicut enim nichil interest ad hominem prefocandum, utrum aquam stadiis multis super se habeat altam, aut uno palmo, aut digito: sic illos qui tendunt ad sapientiam, proficere quidem dicunt, tanquam ab imo gurgitis surgentes in erem; sed nisi totam stultitiam uelut opprimentem aquam, proficiendo uelut emergendo euaserint, non habere uirtutem, nec esse sapientes: ubi autem euaserint, mox habere totam, nec quidquam stultitie remanere, unde omnino ullum peccatum possit existere.

13. Hec similitudo, ubi stultitia uelut aqua, et sapientia uelut er ponitur, ut animus a prefocatione stultitie tanquam emergens, in sapientiam repente respiret, non mihi uidetur satis accommodata nostrarum Scripturarum auctoritati: sed illa potius, ut uitium uel stultitia tenebris, luci autem uirtus uel sapientia comparetur, quantum ista similia de corporalibus ad intelligibilia duci possunt. Non itaque sicut de aquis in erem surgens, ubi earum summum transierit, repente quantum sufficit inspiratur; sed sicut de tenebris in lucem procedens, paulatim progrediendo illuminatur. Quod donec plenissime fiat, iam eum tamen dicimus tanquam de abditissima spelunca egredientem, uicinia lucis afflatum, tanto magis, quanto magis propinquat egressui: ut illud quod in eo lucet, sit utique ex lumine quo progreditur; illud autem quod adhuc obscurum est, sit ex tenebris unde egreditur. Itaque et non iustificabitur in conspectu Dei omnis uiuens ; et tamen iustus ex fide uiuit . Et induti sunt sancti iustitia , alius magis, alius minus: et nemo hic uiuit sine peccato, et hoc alius magis, alius minus; optimus autem est, qui minimum.



CAPUT Iu.

14. Sed quid ego, tanquam oblitus cui loquor, doctori similis factus sum, cum proposuerim quid abs te discere uelim? Sed quia de peccatorum parilitate, unde in id quod agebam incidit questio, examinandam tibi sententiam meam promere statueram, iam eam tandem aliquando concludam. Quia etsi uerum est, eum qui habet unam, omnes habere uirtutes; eum qui unam non habet, nullam habere:  nec sic peccata sunt paria. Quia ubi uirtus nulla est, nichil quidem rectum est; nec tamen ideo non prauo prauius est, distortoque distortius. Si autem, quod puto esse uerius, sacrisque Litteris congruentius, ita sunt anime intentiones, ut corporis membra, non quod uideantur locis, sed quod sentiantur affectibus; et aliud illuminatur amplius, aliud minus, aliud omnino caret lumine et tenebroso inumbratur obstaculo: profecto, ita ut quisque illustratione pie caritatis affectus est, in alio actu magis, in alio minus, in aliquo nichil; sic potest dici habere aliam, et aliam non habere, aliam magis, aliam minus habere uirtutem. Nam et, Maior est in isto caritas, quam in illo, recte possumus dicere; et, Aliqua in isto, nulla in illo, quantum pertinet ad caritatem que pietas est: et in ipso uno homine quod maiorem habeat pudicitiam quam patientiam, et maiorem hodie quam heri, si proficit; et adhuc non habeat continentiam, et habeat non paruam misericordiam.

15. Et ut generaliter breuiterque complectar quam de uirtute habeam notionem, quod ad recte uiuendum attinet, uirtus est caritas, qua id quod diligendum est diligitur. Hec in aliis maior, in aliis minor, in aliis nulla est, plenissima uero que iam non possit augeri, quamdiu hic homo uiuit, est in nemine; quamdiu autem augeri potest, profecto illud quod minus est quam debet, ex uitio est. Ex quo uitio non est iustus in terra, qui faciat bonum, et non peccet : ex quo uitio non iustificabitur in conspectu Dei omnis uiuens. Propter quod uitium, si dixerimus quod peccatum non habemus, nosmetipsos seducimus, et ueritas in nobis non est : propter quod etiam quantumlibet profecerimus, necessarium est nobis dicere, Dimitte nobis debita nostra ; cum iam omnia in Baptismo dicta, facta, cogitata, dimissa sint. uidet itaque, qui recte uidet, unde, et quando, et ubi speranda sit illa perfectio cui non sit quod adiici possit. Si autem precepta non essent, non utique esset ubi se homo certius inspiceret, et uideret unde auerteretur, quo conaretur, quare gratularetur, quid precaretur. Magna est ergo utilitas preceptorum, si libero arbitrio tantum detur, ut gratia Dei amplius honoretur.



CAPUT u.

16. Que si ita se habent, unde fiet omnium reus, si in uno offendat, qui totam legem seruauerit? An forte, quia plenitudo legis caritas est qua Deus proximusque diligitur, in quibus preceptis caritatis tota lex pendet et Prophete , merito fit reus omnium, qui contra illam facit, in qua pendent omnia? Nemo autem peccat, nisi aduersus illam faciendo: quia, Non adulterabis, non homicidium facies, non furaberis, non concupisces, et si quod est aliud mandatum, in hoc sermone recapitulatur, in eo quod est, Diliges proximum tuum tanquam teipsum. Dilectio proximi malum non operatur. Plenitudo autem legis, caritas . Nemo autem diligit proximum, nisi diligens Deum, et hoc, quantum potest, proximo impendat, quem diligit tanquam semetipsum, ut et ille diligat Deum: quem si ipse non  diligit, nec se, nec proximum diligit. Ac per hoc qui totam legem seruauerit, si in uno offenderit, fit omnium reus; quia contra caritatem facit, unde tota lex pendet. Reus itaque fit omnium, faciendo contra eam in qua pendent omnia.

17. Cur ergo non dicantur paria peccata? An forte quia magis facit contra caritatem, qui grauius peccat; minus, qui leuius? et hoc ipso quod admittit, fit quidem omnium reus: sed grauius peccans, uel in pluribus peccans, magis reus; leuius autem uel in paucioribus peccans, minus reus: tanto maiore scilicet reatu, quanto amplius; tanto minore, quanto minus peccauerit: tamen etiamsi in uno offenderit, reus omnium est, quia contra eam facit in qua pendent omnia? Que si uera sunt, eo modo et illud absoluitur quod ait homo etiam apostolice gratie, In multis enim offendimus omnes . Omnes enim offendimus, sed unus grauius, alius leuius, quanto quisque grauius leuiusue [1 1Kb] peccauerit: tanto in peccato committendo maior, quanto in diligendo Deo et proximo minor; et rursus, tanto minor in peccati perpetratione, quanto maior in Dei et proximi dilectione. Tanto itaque plenior iniquitatis, quanto inanior caritatis. Et tunc perfecti sumus in caritate, quando nichil restat ex infirmitate.

18. Nec sane, quantum arbitror, putandum est leue esse peccatum in personarum acceptione habere fidem Domini nostri Iesu Christi, si illam distantiam sedendi ac standi ad honores ecclesiasticos referamus: quis enim ferat eligi diuitem ad sedem honoris Ecclesie, contempto paupere instructiore atque sanctiore? Si autem de quotidianis consessibus loquitur, quis non hinc peccat? Si tamen peccat, nisi cum apud seipsum intus ita iudicat, ut ei tanto melior quanto ditior illo esse uideatur: hoc enim uidetur significasse, cum dicit, Nonne iudicatis apud uosmetipsos, et facti estis iudices iniquarum cogitationum?



CAPUT uI.

19. Lex itaque libertatis, lex caritatis est de qua dicit: Si tamen legem perficitis regalem secundum Scripturas, Diliges proximum tuum sicut teipsum, bene facilis. Si autem personas accipitis, peccatum operamini, redarguti a lege tanquam transgressores. Et post illam sententiam ad intelligendum difficillimam, de qua satis dixi quod dicendum putaui, eamdem legem libertatis commemorans, Sic loquimini, inquit, et sic facite, sicut per legem libertatis incipientes iudicari. Et quoniam quid paulo ante dixerit, nouit, quoniam in multis offendimus omnes, suggerit dominicam tanquam quotidianam quotidianis, etsi leuioribus, tamen uulneribus medicinam. Iudicium enim, inquit, sine misericordia illi qui non facit misericordiam. Hinc enim et Dominus, Dimittite, inquit, et dimittetur uobis; date, et dabitur uobis . Superexsultat autem misericordia iudicio: non dictum est, uincit misericordia iudicium, non enim est aduersa iudicio; sed, superexsultat, quia plures per misericordiam colliguntur, sed qui misericordiam prestiterunt. Beati  enim misericordes, quia ipsis miserebitur Deus .

20. Et hoc utique iustum est, ut dimittatur eis, quia dimiserunt; et detur eis, quia dederunt. Inest quippe Deo et misericordia iudicanti, et iudicium miseranti. Propter quod ei dicitur, Misericordiam et iudicium cantabo tibi, Domine : nam quisquis uelut nimium iustus iudicium sine misericordia quasi securus exspectat, iram iustissimam prouocat, quam timens ille dixit, Ne intres in iudicium cum seruo tuo . Unde dicitur populo contumaci, Quid uultis mecum iudicio contendere ? Cum enim rex iustus sederit in throno, quis gloriabitur castum se habere cor? aut quis gloriabitur mundum se esse a peccato? Que igitur spes est, nisi superexsultet misericordia iudicio? Sed erga illos qui misericordiam fecerunt, ueraciter dicendo, Dimitte nobis debita nostra, sicut et nos dimittimus; et sine murmuratione dando; hilarem enim datorem diligit Deus . Denique sanctus Iacobus iam ex isto loco de misericordie operibus loquitur, ut quos uehementer illa sententia terruerat, consoletur; cum admonet quomodo etiam quotidiana peccata, sine quibus hic non uiuitur, quotidianis remediis expientur: ne homo, qui cum in uno offenderit fit omnium reus, in multis offendendo  propter magnum aggerem reatus sui minutatim collectum, ad tribunal tanti iudicis perueniat [1 1Kb] , et eam quam non fecit, misericordiam non inueniat; sed potius dimittendo atque dando mereatur sibi dimitti peccata, reddique promissa.

21. Multa dixi, quibus tibi tedium fortassis inferrem, qui hec, que tamen approbas, non exspectas discere, quod ea docere consueuisti. Si quid autem est in eis, quantum ad rem ipsam pertinet; nam quali eloquio explicata sint, non nimis curo; si quid ergo in eis est, quod eruditionem offendat tuam, queso ut rescribendo admoneas, et me corrigere non graueris. Infelix est enim qui non tantos et tam sanctos tuorum studiorum labores et digne honorat, et de his Domino Deo nostro cuius munere talis es, gratias agit. Unde cum libentius debeam a quolibet discere quod inutiliter ignoro, quam promptius quoslibet docere quod scio; quanto iustius abs te hoc caritatis debitum flagito, cuius doctrina, in nomine et adiutorio Domini, tantum in latina lingua ecclesiastice littere adiute sunt, quantum nunquam antea potuerunt! Maxime tamen istam sententiam, Quicumque totam legem seruauerit, offendat autem in uno, factus est omnium reus, si quo alio modo exponi melius posse nouit tua Dilectio, per Dominum obsecro ut id nobiscum communicare digneris.





EPISTOLA CLXuIII [* 1Kb]  . Timasius et Iacobus Augustino, gratias agentes pro scripto ipsis libro de Natura et Gratia, aduersus libellum Pelagii, naturam non sine gratie inuidia defendentis.


Domino uere beatissimo, et merito uenerabili patri episcopo AUGUSTINO, TIMASIUS et IACOBUS, in Domino salutem.

Ita nos refecit et recreauit gratia Dei, ministrata per uerbum tuum, ut prorsus germani dicamus, »Misit uerbum suum, et sanauit eos« , domine beatissime, et merito uenerabilis pater. Sane ea diligentia uentilasse Sanctitatem tuam textum eiusdem libelli reperimus, ut ad singulos apices responsa reddita stupeamus, siue in his que refutare, detestari, aut fugere deceat christianum; siue in illis in quibus non satis inuenitur errasse, quamuis nescio qua calliditate, in ipsis quoque gratiam Dei credidit supprimendam. Sed unum est quod nos in tanto beneficio afficit, quia tarde hoc tam preclarum gratie Dei munus effulsit: siquidem contigit absentes fieri quosdam, quorum cecitati ista tam perspicue ueritatis illustratio deberetur  ; ad quos, etsi tardius, non diffidimus propitio Deo eamdem gratiam peruenire, qui uult omnes homines saluos fieri, et ad agnitionem ueritatis uenire . Nos uero, etsi olim spiritu claritatis, qui in te est, docti, subiectionem eius abiecerimus erroris, in hoc etiam nunc gratias agimus, quod hec que ante credidimus, nunc aliis aperire didicimus, uiam facilitatis uberiore Sanctitatis tue sermone pandente. Et alia manu: Incolumem Beatitudinem tuam, nostrique memorem, misericordia Dei nostri glorificet in eternum.



EPISTOLA CLXIX [* 1Kb]  . Augustinus Euodio, respondens ad duas questiones, de Trinitate, et de columba in qua Spiritus sanctus demonstratus est; docens difficiliorum huiuscemodi questionum intelligentiam minime necessariam esse ad salutem.

AUGUSTINUS episcopus, EuODIO episcopo.



CAP. PRIMUM.

1. Si ea que me magis occupant, a quibus in aliud auerti nolo, Sanctitas tua nosse tanti habet, mitte aliquem qui tibi describat. Iam enim plura perfecta sunt, que hoc anno ante pascha propinquante quadragesima a nobis fuerant inchoata. Nam tribus illis libris de Ciuitate Dei, contra demonicolas inimicos eius, duos alios addidimus: quibus quinque libris satis disputatum arbitror aduersus eos qui propter presentis uite felicitatem deos colendos putant, eamque felicitatem a nobis impediri opinantes, christiano nomini infesti sunt. Deinceps dicendum est, sicut primo libro polliciti sumus , aduersus eos qui propter uitam post mortem futuram necessarium existimant cultum deorum suorum,  propter quam uitam nos christiani sumus. Dictaui etiam trium psalmorum expositiones, non paruis uoluminibus, sexagesimi septimi, septuagesimi primi, septuagesimi septimi. Reliqui nondum dictati neque tractati, uehementer a nobis exspectantur atque flagitantur. Ab his me reuocari et retardari, irruentibus de transuerso quibuslibet questionibus, nolo: ita ut nec libros de Trinitate, quos diu in manibus uerso nondumque compleui, modo attendere uelim, quoniam nimis operosi sunt, et a paucis eos intelligi posse arbitror; unde magis urgent que pluribus utilia fore speramus.

2. Non enim, ut scribis, Qui ignorat, ignorabitur , de hac re dixit Apostolus, tanquam ista pena ille plectendus sit, qui non ualet intelligentia sic discernere ineffabilem Trinitatis unitatem, sicut discernitur in animo nostro memoria, intellectus, uoluntas: aliunde hoc dicebat Apostolus. Lege, et uidebis quod ea loquebatur, que fidem uel mores multorum edificarent, non que uix ad paucorum, eamque exiguam, quantulacumque in hac uita de re tanta esse potest, intelligentiam peruenirent; id est, ut linguis prophetia preponeretur, ut non perturbate illa gererentur, quasi prophetie spiritus etiam inuitos loqui cogeret, ut mulieres in ecclesia tacerent, ut omnia honeste et secundum ordinem fierent. Hec cum ageret, ait, Si quis uidetur esse propheta, aut spiritualis, cognoscat que scribo uobis, quia Domini est mandatum. Si quis autem ignorat, ignorabitur: his uerbis cercens, et ad pacificum ordinem reuocans inquietos, tanto ad seditionem faciliores, quanto sibi uidebantur spiritu excellere, cum superbiendo cuncta turbarent. Si quis ergo uidetur propheta esse, aut spiritualis, cognoscat, inquit, que scribo uobis, quia Domini est mandatum. Si quis uidetur esse, et utique non est: nam qui est, sine dubitatione cognoscit, nec admonitione et cohortatione opus habet, quia omnia iudicat, et a nemine iudicatur . Illi ergo seditiones et perturbationes in Ecclesia faciebant, qui uidebantur esse in Ecclesia, quod non erant. Hos docet cognoscere Domini esse mandatum, quia non est seditionis Deus, sed pacis. Si quis autem ignorat, ignorabitur, id est, improbabitur. Non enim Deus, si ad scientiam referas, ignorat eos quibus dicturus est, Non noui uos ; sed eorum improbatio hoc uerbo insinuata est.

3. Cum autem Dominus dicat, Beati mundo corde, quoniam ipsi Deum uidebunt , eaque uisio nobis in fine summum premium promittatur; non est metuendum, si nunc ad liquidum, que de Dei natura credimus, conspicere non ualemus, ne inde sit dictum, Qui ignorat, ignorabitur. Quia enim in sapientia Dei non cognouit mundus per sapientiam Deum, placuit Deo per stultitiam predicationis saluos facere credentes. Hec stultitia predicationis, ac stultum Dei, quod sapientius est hominibus , multos contrahit ad salutem, ut non solum qui nondum certa ualent intelligentia conspicere naturam Dei, quam fide tenent, uerum etiam qui nondum in ipsa anima sua  ita incorpoream substantiam a corporis generalitate discernunt, quemadmodum certi sunt se uiuere, nosse, uelle, ideo non sint alieni a salute, quam stultitia illa predicationis fidelibus confert.

4. Nam si propter eos solos Christus mortuus est, qui certa intelligentia possunt ista discernere, pene frustra in Ecclesia laboramus. Si autem, quod ueritas habet, infirmi populi credentium ad medicum currunt, sanandi per Christum, et hunc crucifixum, ut ubi abundauit peccatum, superabundet gratia ; miris fit modis per altitudinem diuitiarum sapientie et scientie Dei, et per inscrutabilia iudicia eius , ut et nonnulli a corporibus incorporea discernentes, cum sibi ex hoc magni uidentur, et irrident stultitiam predicationis, qua salui fiunt credentes, ab unica uia longe exerrent, que ad uitam eternam sola perducit: et multi in cruce Christi gloriantes, et ab eadem uia non recedentes, etiamsi ista que subtilissime disseruntur, ignorant, quia non perit unus ex illis [1 1Kb] pro quibus mortuus est , ad eamdem perueniant eternitatem, ueritatem, caritatem, id est ad stabilem, certam, plenamque felicitatem, ubi manentibus, uidentibus, amantibus sunt cuncta perspicua.



CAPUT II.

5. Proinde in unum Deum, Patrem et Filium et Spiritum sanctum firma pietate credamus; ita ut nec Filius credatur esse qui Pater est, nec Pater qui Filius est, nec Pater nec Filius qui utriusque Spiritus est. Nihil putetur in hac Trinitate temporibus locisue distare; sed hec tria equalia esse et ceterua, et omnino esse una natura: non a Patre aliam, et a Filio aliam, et a Spiritu sancto aliam conditam esse creaturam; sed omnia et singula que creata sunt uel creantur, Trinitate creante subsistere, nec quemquam liberari a Patre sine Filio et Spiritu sancto, aut a Filio sine Patre et Spiritu sancto, aut a Spiritu sancto sine Patre et Filio; sed a Patre et Filio et Spiritu sancto, uno, uero, uereque immortali, id est omni modo incommutabili solo Deo. Multa autem etiam separatim in Scripturis de singulis dici, ut insinuetur, quamuis inseparabilis Trinitas, tamen Trinitas: ut quemadmodum simul dici non possunt cum sonis corporalibus commemorantur, quamuis simul sint inseparabiliter; ita et quibusdam Scripturarum locis, et per quasdam creaturas singillatim uicissimque monstrentur, sicut Pater in uoce qua sonuit, Tu es Filius meus ; et Filius in homine quem suscepit ex uirgine ; et Spiritus sanctus in columbe specie corporali : hec separatim quidem, sed nullo modo separata tria illa demonstrant.

6. Ad hoc utcumque intelligendum assumimus memoriam, intelligentiam, uoluntatem. Quamuis enim hec suis separatisque temporibus singillatim singula enuntiemus, nichil tamen horum sine aliis duobus agimus aut dicimus. Nec ideo putanda sunt hec tria  Trinitati sic comparata, ut omni ex parte conueniant: cui enim similitudini in disputando conuenientia tanta conceditur, ut ei rei cui adhibenda est, ex omni parte coaptetur? uel quando ex creatura ad Creatorem aliquid simile assumitur? Primo ergo in hoc inuenitur ista similitudo dissimilis, quod tria hec, memoria intelligentia, uoluntas, anime insunt; non eadem tria, est anima: illa uero Trinitas non inest, sed ipsa Deus est. Ideo ibi mirabilis simplicitas commendatur; quia non ibi aliud est esse, aliud intelligere, uel si quid aliud de Dei natura dicitur: anima uero quia est, etiam dum non intelligit, aliud est quod est, aliud quod intelligit. Deinde quis audeat dicere Patrem non intelligere per seipsum, sed per Filium, sicut memoria non intelligit per seipsam, sed per intellectum, uel potius anima ipsa, cui hec insunt, per intellectum tantummodo intelligit; sicut per memoriam tantummodo meminit, et per uoluntatem tantummodo uult? Ad hoc ergo adhibetur ista similitudo, ut quoquo modo intelligatur, quemadmodum horum trium in anima cum singula nomina enuntiantur, quibus eadem singula demonstrantur, tamen unumquodque nomen his tribus cooperantibus enuntiatur, cum et reminiscendo, et intelligendo, et uolendo dicitur; ita nullam esse creaturam, qua uel solus Pater, uel solus Filius, uel solus Spiritus sanctus demonstretur, quam non simul Trinitas operetur, que inseparabiliter operatur: ac per hoc nec uocem Patris, nec animam et carnem Filii, nec columbam Spiritus sancti esse factam, nisi eadem cooperante Trinitate.

7. Nec sane sonus ille uocis, qui continuo esse destitit, coaptatus est in unitatem persone Patris, nec illa columbe species corporalis coaptata est in unitatem persone Spiritus sancti. Nam ipsa quoque, sicut nubes illa lucida que operuit in monte cum tribus Discipulis Saluatorem , uel potius sicut ille ignis qui eumdem Spiritum sanctum demonstrauit , officio significationis impleto, mox esse desiuit. Sed solus homo, quia propter ipsam naturam liberandam illa omnia fiebant, in unitatem persone uerbi Dei, hoc est unici Filii Dei mirabili et singulari susceptione coaptatus est, permanente tamen uerbo in sua natura incommutabiliter, in qua nichil compositi cum quo subsistat ulla phantasia humani animi suspicandum est. Legitur quidem, Et Spiritus sapientie multiplex ; sed recte dicitur etiam simplex. Multiplex enim, quoniam multa sunt que habet; simplex autem, quia non aliud quam quod habet est: sicut dictus est Filius habere uitam in semetipso , et eadem uita ipse est. Homo autem uerbo accessit, non uerbum in hominem conuertibiliter accessit; atque ita et Filius Dei simul cum homine suscepto dicitur: unde idem Filius Dei incommutabilis est atque ceternus Patri, sed in uerbo solo; et sepultus est Filius Dei, sed in carne sola.

8. Proinde que de Filio Dei uerba dicuntur, uidendum est secundum quid dicantur. Non enim homine assumpto personarum numerus auctus est, sed eadem Trinitas mansit. Nam sicut in homine quolibet, preter  unum illum qui singulariter susceptus est, anima et corpus una persona est; ita in Christo uerbum et homo una persona est. Et sicut homo, uerbi gratia, philosophus non utique nisi secundum animam dicitur, nec ideo tamen absurde, sed congruentissima et usitatissima locutione dicimus philosophum cesum, philosophum mortuum, philosophum sepultum, cum totum secundum carnem accidat, non secundum illud quod est philosophus: ita Christus Deus, Dei Filius, Dominus glorie, et si quid huiusmodi secundum uerbum dicitur; et tamen recte dicitur Deus crucifixus, cum hoc eum secundum carnem passum esse, non secundum illud quo Dominus glorie est, non habeatur incertum  .

9. Sonitus autem ille uocis, et columbe species corporalis, et lingue diuise uelut ignis qui insedit super unumquemque eorum, sicut illa in monte Sina que terribili specie facta sunt , et sicut columna illa nubis per diem, et flamme per noctem , significatiua operatione acta atque transacta sunt. Illud in his maxime cauendum est, ne cuiquam Dei natura uel Patris, uel Filii, uel Spiritus sancti commutabilis et conuertibilis esse credatur. Nec moueat quod aliquando res que significat, nomen eius rei quam significat, accipit. Spiritus sanctus dictus est corporali specie tanquam columba descendisse et mansisse super eum. Sic enim et petra Christus , quia significat Christum.



CAPUT III.

10. Miror autem tibi uideri sonitum uocis illius qua dictum est, Tu es filius meus, non mediante anima, sed diuino nutu sola corporali natura sic fieri potuisse; et non tibi uideri eodem modo potuisse fieri animantis cuiuslibet speciem corporalem motumque uiuenti similem, diuino nutu, nullo animali interposito spiritu. Si enim obtemperat Deo creatura corporea sine uiuificantis anime ministerio, ut edantur soni quales edi ex corpore animato solent, ut forma locutionis articulate auribus inferatur; cur non obtemperet, ut sine anime uiuificantis ministerio figura motusque uolucris, eadem potentia Creatoris, ingeratur aspectibus? An sensus audiendi hoc mereri potest, uidendi non potest, cum ex adiacenti materia corpus [1 1Kb] utrumque formetur, et quod insonat auribus et quod apparet aspectibus, et uocis articuli et lineamenta membrorum, et audibilis et uisibilis motus, ut et uerum sit corpus quod sentitur corporis sensu, et nichil sit amplius quam quod sentitur corporis sensu? Anima enim nullo sensu corporis uel in aliquo animante sentitur. Non igitur est opus querere quomodo apparuerit columbe species corporalis, sicut non querimus quomodo sonuerint uoces articulati corporis. Si enim potuit anima non esse media, ubi uox, non quasi uox, dicitur facta; quanto magis potuit, ubi dicitur tanquam columba, hoc uerbo significata sola specie corporali oculis reddita, non natura uiuentis animantis expressa? Hoc modo etiam illud dicitur, Factus est subito de celo sonus, quasi ferretur flatus uehemens, et uise sunt illis lingue diuise uelut  ignis: ubi dicitur species quedam quasi flatus, et uelut ignis sensibilis usitatis similis notisque naturis, non ipse usitate noteque nature ad tempus facte significari uidentur.

11. Si autem subtilior ratio, uel excellentior rei uestigatio demonstrat eam naturam que nec temporaliter nec localiter mouetur, non moueri nisi per illam que temporaliter tantum, non localiter moueri potest; consequens erit ut omnia illa per ministerium creature uiuentis effecta sint, sicut per Angelos fiunt: unde diligentius disserere et longum est, et non necessarium. Huc accedit quia sunt uisiones, que apparent spiritui tanquam corporis sensibus, non solum dormientibus uel furentibus, sed aliquando sane mentis uigilantibus; non per fallaciam illudentium demonum, sed per aliquam reuelationem spiritualem, que fit per formas incorporeas corporibus similes; que discerni omnino non possunt, nisi diuino adiutorio plenius reuelentur, et mentis intelligentia diiudicentur, uix aliquando cum fiunt [1 1Kb] , sed plerumque postea cum transierint. Que cum ita sint, siue in naturis corporeis, siue sola specie corporali, natura autem spirituali, nostro spiritui tanquam sensibus corporis apparere uideantur, quando hec sacra Scriptura commemorat, cuius istorum duorum generis sint, et utrum mediante uiua creatura fiant, si corpore fiunt, iudicare temere non debemus: dum tamen Creatoris, hoc est summe atque ineffabilis Trinitatis inuisibilem incommutabilemque naturam, et a mortalium carnalium sensibus, et ab omni conuertibilitate, siue in melius, siue in deterius, siue in quodlibet aliud atque aliud, remotam atque discretam, uel sine ulla dubitatione credamus, uel qualicumque etiam intelligentia capiamus.



CAPUT Iu.

12. Hec tibi de duabus questionibus, hoc est, de Trinitate, et columba, in qua Spiritus sanctus non sua natura, sed significatiua specie demonstratus est; sicut et Filius Dei non sua natiuitate, de qua Pater dixit, Ante luciferum genui te , sed in homine suscepto ex utero uirginis, a Iudeis crucifixus est; uideris quam otioso ego tamen occupatissimus scribere potui. Nec putaui omnia pertractanda que posuisti in litteris tuis; uerum ad illa duo que ex me audire uoluisti, me respondisse, etsi non sufficienter auiditati tue, tamen caritati obedienter existimo.

13. Preter autem illos duos libros, quos tribus me adiunxisse supra commemoraui, et trium psalmorum expositionem , scripsi etiam librum  ad sanctum presbyterum Hieronymum de Anime Origine, consulens eum quomodo defendi possit illa sententia quam religiose memorie Marcellino suam esse scripsit, singulas animas nouas nascentibus fieri, ut non labefactetur fundatissima Ecclesie fides, qua inconcusse credimus quod in Adam omnes moriuntur , et nisi per Christi gratiam  liberentur, quod [1 1Kb] per suum Sacramentum etiam in paruulis operatur, in condemnationem trahuntur. Scripsi et alium ad eumdem  , quomodo illi uideatur accipiendum quod scriptum est in Epistola Iacobi, Quicumque autem totam Legem seruauerit, offendat autem in uno, factus est omnium reus . Sed in hoc dixi etiam quid mihi uideatur: in illo autem, de anime origine tantum quid ei uideatur, consultatoria quadam disputatione quesiui. Occasionem quippe cuiusdam sanctissimi et studiosissimi iuuenis presbyteri Orosii, qui ad nos ab ultima Hispania, id est, ab oceani littore, solo sanctarum Scripturarum ardore inflammatus aduenit, amittere nolui; cui, ut ad illum quoque pergeret, persuasi. Huic etiam ipsi Orosio ad quedam interrogata que illum de Priscillianistarum heresi, et Origenis quibusdam opinionibus quas non recepit Ecclesia, permouebant, uno libro non grandi, quanta potui breuitate et perspicuitate respondi. Scripsi etiam grandem quemdam librum aduersus Pelagii heresim  , cogentibus nonnullis fratribus, quibus contra gratiam Christi opinionem perniciosissimam ille persuaserat. Hec omnia si habere uolueris, aliquem mitte qui tibi cuncta describat. Me autem permitte his uacare querendis atque dictandis, que quoniam multis sunt necessaria, preponenda esse arbitror ad ualde paucos pertinentibus inquisitionibus tuis.





EPISTOLA CLXX [* 1Kb]  . Alypius et Augustinus Maximo medico recens ab ariana heresi ad fidem catholicam conuerso, hortantes ut studeat et alios eodem adducere, presertim cum nonnullos in errorem adduxisset auctoritate sua; instruentes illum aduersus eos qui de trium personarum eadem essentia impie disputant.

Domino eximio, meritoque honorabili et religioso fratri MAXIMO [2 1Kb] , ALYPIUS et AUGUSTINUS, in Domino salutem.

1. Cum a sancto fratre et cepiscopo nostro Peregrino, de tua tuorumque non corporali, sed spirituali salute precipue quereremus, de tua quidem letos, de tuorum uero tristes nos eius responsa fecerunt, quod non sunt Ecclesie catholice salubri correctione sociati. Et quia id cito futurum sperabamus, adhuc non esse factum multum [3 1Kb] dolemus, domine eximie, meritoque honorabilis et religiose frater.

2. Proinde Charitatem tuam in Domini pace salutantes, et precipimus, et rogamus ut eos quod didicisti,  docere non differas; unum scilicet Deum esse solum, cui seruitus illa debetur que Greco uocabulo nuncupatur. Ipsum enim uerbum est in lege, ubi scriptum est, Dominum Deum tuum adorabis et illi soli seruies  : quem si Deum Patrem tantummodo dixerimus, respondebitur, Ergo Filio non debetur; quod nefas est dicere. Si autem debetur, quomodo ergo uni tantum debetur Deo, si et Patri et Filio debetur, nisi quia unus Deus, cui soli per seruire iussi sumus, ita dicitur solus Deus, ut et Pater intelligatur et Filius, immo etiam et Spiritus sanctus? De illo quippe dicit Apostolus, Nescitis quia corpora uestra templum sunt in uobis Spiritus sancti quem habetis a Deo, et non estis uestri? Empti enim estis magno pretio. Glorificate Deum, et portate in corpore uestro : quem Deum, nisi Spiritum sanctum cuius corpora nostra dixerat esse templum? Debetur ergo Spiritui sancto. Nam si templum ei facere, sicut Salomon fecit de lignis et lapidibus, iuberemur; utique faciendo templum, exhibere conuinceremur: quanto magis debemus cui non templum facimus, sed sumus!

3. Ac per hoc si Patri et Filio et Spiritui sancto debetur, et exhibetur a nobis, de qua dictum est, Dominum Deum tuum adorabis, et illi soli seruies; procul dubio Dominus Deus noster, cui soli per seruire debemus, non est Pater solus, nec Filius solus, nec solus Spiritus sanctus, sed ipsa Trinitas unus Deus solus, Pater, et Filius, et Spiritus sanctus: non ut Pater sit ipse qui Filius, uel Spiritus sanctus ipse sit aut Pater aut Filius, cum sit in illa Trinitate Pater Filii solius, et Filius Patris solius, Spiritus autem sanctus et Patris et Filii sit Spiritus; sed propter unam eamdemque naturam atque inseparabilem uitam, ipsa Trinitas, quantum ab homine potest, fide precedente intelligitur unus Dominus Deus noster, de quo dictum est, Dominum Deum tuum adorabis, et illi soli seruies, et quem predicat Apostolus; ait enim, Quoniam ex ipso, et in ipso, et per ipsum sunt omnia: ipsi gloria in secula seculorum. Amen .

4. Non enim sic ex Deo Patre unigenitus Filius, quemadmodum ex illo est uniuersa creatura, quam ex nichilo creauit. Hunc quippe de sua substantia genuit, non ex nichilo fecit: nec eum ex tempore genuit, per quem cuncta tempora condidit. Quoniam sicut flamma splendorem quem gignit, tempore non precedit; ita Pater numquam sine Filio fuit. Ipse est quippe Sapientia Dei Patris, de qua scriptum est: Splendor est enim lucis eterne . Luci ergo cuius candor est, id est, Deo Patri sine dubio ceterna est: et ideo non sicut in principio fecit Deus celum et terram, ita in principio fecit uerbum; sed in principio erat uerbum . Spiritus quoque sanctus non sicut creatura ex nichilo est factus: sed sic a Patre Filioque procedit, ut nec a Filio nec a Patre sit factus [1 1Kb] .

5. Hec Trinitas unius est eiusdemque nature atque substantie: non minor in singulis, quam in omnibus, nec maior in omnibus, quam in singulis; sed tanta in solo Patre, uel in solo Filio, quanta in Patre simul et Filio; et tanta in solo Spiritu sancto, quanta simul in Patre et Filio et Spiritu sancto. Neque enim Pater, ut haberet Filium de seipso, minuit seipsum; sed ita genuit de se alterum se, ut totus maneret in se, et esset in Filio tantus quantus et solus. Similiter et Spiritus sanctus integer de integro, non precedit unde procedit, sed tantus cum illo quantus ex illo, nec minuit eum procedendo, nec auget herendo. Et hec omnia nec confuse unum sunt, nec disiuncte [2 1Kb] tria sunt: sed cum sint unum, tria sunt, et cum sint tria, unum sunt. Proinde qui tam multis cordibus fidelium suorum donauit ut essent cor unum, quanto magis conseruat in seipso ut sint hec tria et singula Deus, et simul omnia non tres dii, sed unus Deus! Hic est unus Dominus Deus noster, cui uniuersa pietate seruitur, cui soli illa debetur.

6. Qui cum in rebus que nascuntur in tempore, sua bonitate effecerit ut sue substantie prolem quelibet res gignat, sicut homo gignit hominem, non alterius nature, sed eius cuius ipse est; uide quam impie dicatur ipse non genuisse id quod ipse est. Hec enim propinquitatis sunt  nomina, non nature, et ideo ad aliquid, uel relatiua dicuntur, que aliquando eadem sunt, aliquando diuersa. Eadem scilicet cum frater refertur ad fratrem, amicus ad amicum, uicinus ad uicinum, cognatus ad cognatum, et si qua similia, que infinitum est uelle omnia percurrere. In his enim quod est iste ad illum, hoc est ille ad istum. Diuersa sunt autem, sicut pater ad filium, filius ad patrem, socer ad generum, gener ad socerum, dominus ad seruum, seruus ad dominum. Non est quidem hoc iste ad illum, quod ille ad istum; sed ambo tamen homines sunt: relatio diuersa est, non natura. Quoniam si attendas quid sit alter ad alterum, non est hoc ad illum iste, quod ad istum ille: quia iste pater, ille filius; aut iste socer, ille gener; aut iste dominus, ille seruus. Si autem attendas quid quisque sit ad seipsum, uel in seipso, hoc est ille quod iste; quia ille homo est sicut iste. Unde intelligit prudentia tua non ab eis rationabiliter dici, a quorum errore te Dominus liberauit, ideo Dei Patris et Dei Filii naturam esse diuersam, quia iste Pater est, ille Filius; et Deum Patrem non genuisse id quod est ipse, quia non genuit Patrem Filii sui, quod est ad illum ipse: quis enim non uideat ista uocabula non in seipsis demonstrare naturas, sed alterius ad alterum significare personas?

7. Tale est etiam illud quod simili loquuntur errore, ideo Filium alterius esse nature, diuerseque substantie, quia Pater Deus non est de altero Deo, Filius autem Deus est quidem, sed de Patre Deo: et hic enim non indicatur substantia, sed origo, id est, non quid sit, sed unde sit quisque uel non sit. Neque enim Abel et Adam ideo non unius nature atque substantie fuerunt, quia iste fuit homo de homine illo, ille de nullo. Si ergo utriusque natura queritur, homo Abel, homo Adam: si autem origo, primus homo ex quo Abel, nullus homo ex quo Adam. Ita in Deo Patre et Deo Filio, si utriusque natura queratur, uterque Deus, nec magis [1 1Kb] alter altero Deus: si autem origo, Pater est Deus de quo Filius Deus; de quo autem Pater, nullus est Deus.

8. Frustra itaque ad hoc respondere conantes dicunt: Sed homo cum passione generat, Deus autem sine passione genuit Filium. Hoc enim non solum ipsos nichil, sed nos adiuuat plurimum. Nam si temporalibus et passibilibus rebus Deus tribuit ut quod sunt hoc generent, quanto magis ipse eternus et impassibilis, non aliud quam est ipse generauit, unus unicum; ideo nostra inenarrabili admiratione, quoniam sine passione, et tanta secum equalitate, ut eum nec potestate precederet, nec etate! Sed ideo totum quod habet, quod potest, non tribuit sibi, sed Patri, quia non est a seipso, sed a Patre. Aequalis est enim Patri, sed hoc quoque accepit a Patre; nec sic accepit unde esset equalis, quasi prius fuerit inequalis; sed natus equalis, sicut semper natus, ita semper equalis. Non itaque inequalem genuit, et equalitatem iam nato addidit; sed gignendo eam dedit, quia equalem non imparem genuit. Ideo in forma Dei equalem esse Deo, non ei rapina fuerat , sed natura; quoniam id nascendo sumpsit, non superbiendo presumpsit.

9. Propterea uero Patrem dicit esse maiorem, quia seipsum exinaniuit, formam serui accipiens, non amittens Dei: propter quam formam serui, non tantum Patre, uerum etiam seipso et Spiritu sancto minor factus est; nec tantum hac excellentissima Trinitate, sed etiam minoratus est paulo minus ab Angelis ; hominibus quoque minor fuit, quando parentibus subditus fuit . Propter hanc utique formam serui, quam ueniente plenitudine temporis exinanitus accepit, dixit: Pater maior me est . Propter illam formam uero, quam nec exinanitus amisit, dixit, Ego et Pater unum sumus ; et homo scilicet factus, et permanens Deus: homo enim assumptus est a Deo, non in homine consumptus est Deus. Ideo ualde rationabiliter et Patre minor est homo Christus, et Patri equalis est idem ipse Deus Christus.

10. Cum igitur huic recte atque catholice fidei presentibus nobis cum magna exsultatione populi Dei consociatum te esse gaudeamus, quare adhuc de tuorum segnitia tristes sumus? Obsecramus te per misericordiam Dei, ut ipso adiuuante auferas istum merorem de cordibus nostris. Neque enim credendum est auctoritatem tuam ad peruersitatem tuorum plurimum ualere potuisse, et ad correctionem ualere nichil. An forte contemnunt te, quia in Ecclesie catholice participationem hac etate uenisti, cum te amplius debeant admirari, atque uenerari, quia uetustissimum  errorem senili quadam iuuentute uicisti? Absit ut resistant tibi uera dicenti, cui consenserant a ueritate deuianti; absit ut nolint tecum recta sentire, cum quo eos delectauit errare. Tu tantum ora pro eis, et insta eis. Immo uero adduc eos ad domum Dei tecum, qui in domo tua sunt tecum; uel te non pigeat in domum Dei cum illis uenire, qui in domum tuam soliti fuerant conuenire; presertim cum Catholica mater aliquos a te petit, aliquos repetit: petit eos quos apud te inuenit; repetit eos quos per te perdidit. Non excrucietur damnis, sed potius letetur lucris: acquirat filios quos non habuit, non plangat quos habuit. Oramus ad Deum, ut facias quod hortamur; et speramus de misericordia eius, quod litteris sancti fratris et cepiscopi nostri Peregrini, et rescriptis Dilectionis tue, cito de hac re gaudio explebitur cor nostrum, et lingua nostra exsultatione .





EPISTOLA CLXXI [* 1Kb]  Excusat formam superioris epistole ad Maximum date.

Domino beatissimo, et uenerabiliter carissimo fratri et cepiscopo PEREGRINO, ALYPIUS et AUGUSTINUS, in Domino salutem.

Ad honorabilem fratrem nostrum Maximum litteras dedimus, credentes eum gratanter eas suscepturum: utrum tamen aliquid profecerimus, proxima occasione, quam reperire potueris, dignare rescribere. Sciat sane prolixas epistolas ad familiarissimos nostros, non solum laicos, uerum etiam episcopos, sic quomodo ista scripta est, ad eos scribere nos solere, ut et cito scribantur, et charta teneatur [1 1Kb] commodius cum leguntur, ne forte istum morem nostrum nesciens, factam sibi arbitretur iniuriam.



FRAGMENTUM  EPISTOLAE HACTENUS INEDITAE AUGUSTINI AD MAXIMUM.

In Primasii super Apocalypsim Commentariis repertum, libro secundo ad hec uerba: Hos septem quin etiam gradus . . . . idem doctor amplissimus Augustinus multis memorat: ad Maximum  denique scribens dicit sic:

Preceptis Dei, que ut bene agamus accepimus uitam tuam moresque conformes, a religioso timore incipiens. Initium enim sapientie timor Domini , ubi frangitur et debilitatur humana superbia. Deinde ut pietate mansuetus et mitis, etiam que nondum intelligis, et que imperitis uidentur absurda sibique contraria in Scripturis sanctis, non oblucteris animosa contentione, nec superimponas sensum tuum sensibus diuinorum Librorum; sed cedas potius, atque intellectum mitis differas, quam secretum immitis accuses. Tertio, cum tibi ad cognitionem tui aperiri ceperit infirmitas humana, et scieris ubi iaceas, quam penalia uincula mortalitatis de Adam propagatus tecum trahas, et quam longe peregrineris a Domino; atque peruideris aliam legem in membris tuis repugnantem legi  mentis tue, et captiuum te ducentem in lege peccati, que est in membris tuis; exclames, Miser ego homo, quis me liberabit de corpore mortis huius ? ut te lugentem consoletur, liberationem ipsam pollicens gratia Dei per Iesum Christum Dominum nostrum. Quarto, iam desidera te implere iustitiam multo uehementius atque feruentius, quam a nequissimis hominibus uoluptates carnis desiderari solent; nisi quod in spe adiutorii diuini est in isto appetitu tranquillus ardor, et flamma securior. In isto autem quarto uite gradu orationibus instanter incumbitur, ut esurientibus et sitientibus saturitas iustitie concedatur; ut non solum onerosum non sit, uerum etiam delectet abstinere a uoluptate omnis corruptionis, siue sue, siue alterius, uel obluctando. Quod ut facile diuinitus tribuatur, quintus adiungitur, consilium exhibende misericordie, ut in eo quod potes adiuues inopem; quia in eo quod nondum potes, ab Omnipotente adiuuari cupis. Munus autem misericordie geminum est; cum uindicta donatur, et cum humanitas exhibetur. Que duo breuiter Dominus ita complexus est: Dimittite, et dimittetur uobis; date, et dabitur uobis . Hoc autem opus etiam ad mundationem cordis ualet, ut quantum in hac uita licet, incommutabilem Dei substantiam pura intelligentia cernere ualeamus. Tenetur enim aliquid aduersus nos, quod relaxandum est, ut acies nostra erumpat in lucem: unde ipse Dominus, uerum date, inquit, eleemosynam, et ecce omnia munda sunt uobis . Quapropter sexta consequitur cordis ipsa mundatio. Ut autem in lucem ueram rectus et purus dirigatur aspectus, neque illa que bene atque laudabiliter facimus, neque illa que acute sagaciterque dispicimus, ad finem placendi hominibus, uel subueniendi necessitatibus corporis referenda sunt. Gratis enim se uult Deus coli; quia neque quidquam est propter quod ipse appetendus sit. Cum ad istam intelligentie puritatem bone uite gradibus uenerimus, siue tardius, siue celerius, tunc dicere audeamus, ualere nos aliquantum mente contingere summe atque ineffabilis Trinitatis unitatem: ubi summa pax erit; quia ultra quod exspectetur non est, cum reformati ad sui generis imaginem filii Dei ex hominibus facti, paterna incommutabilitate perfruuntur. Primo enim, Beati pauperes spiritu; ubi timor Dei est. Deinde, Beati mites; ubi pietas docilis. Tertio, Beati lugentes; ubi scientia proprie infirmitatis. Quarto, Beati qui esuriunt et sitiunt iustitiam; ubi fortitudo conandi domitas habere libidines Quinto, Beati misericordes, quoniam ipsorum miserebitur; ubi consilium est adiuuandi, ut adiuuari merearis. Tunc ad sextum peruenitur gradum, in quo dicitur, Beati mundo corde, quoniam ipsi Deum uidebunt ; ubi purus intellectus et habilis ad intelligendum quantulacumque ex parte Trinitatem cernere non potest, nisi et laudem humanam non appetamus, quamuis laudanda faciamus. Proinde septimo gradu peruenimus ad pacis illius tranquillitatem, quam dare non potest mundus. Nam etiam illis uirtutibus quatuor, quas memorabili pridem industria philosophi quoque indagare potuerunt, id est, prudentie, fortitudini, temperantie atque iustitie, si ad perfectum religionis cultum tria hec iungentes addamus, id est, fidem, spem et caritatem, septenarium profecto numerum inuenimus. Recte enim hec tria non omittuntur, sine quibus nec Deum colere, nec ei quemquam nouimus posse placere.





EPISTOLA CLXXII [* 1Kb]  . Hieronymus Augustino, laudans quidem illius duos libellos de Origine anime, ac de Sententia Iacobi; sed excusans cur non responderit.

Domino uere sancto, et omni mihi affectione uenerabili pape AUGUSTINO, HIERONYMUS, in Christo salutem.

1. uirum honorabilem fratrem meum, filium Dignationis tue, Orosium presbyterum, et sui merito, et te iubente suscepi. Sed incidit tempus difficillimum, quando mihi tacere melius fuit quam loqui, ita ut nostra studia cessarent, et, iuxta Appium, canina exerceretur facundia. Itaque duobus libellis tuis, quos meo nomini dedicasti, eruditissimis et omni eloquentie splendore  fulgentibus, ad tempus respondere non potui: non quo quidquam in illis reprehendendum putem; sed quia iuxta beatum Apostolum, »Unusquisque in suo sensu abundet; alius quidem sic, alius autem sic« . Certe, quidquid dici potuit, et sublimi ingenio de Scripturarum sanctarum hauriri fontibus, a te positum atque dissertum est. Sed, queso Reuerentiam tuam, parumper patiaris me tuum laudare ingenium. Nos enim inter nos eruditionis causa disserimus. Ceterum emuli, et maxime heretici, si diuersas inter nos sententias uiderint, de animi calumniabuntur rancore descendere. Mihi autem decretum est te amare, te suspicere, colere, mirari, tuaque dicta quasi mea defendere. Certe et in dialogo, quem nuper edidi , tue Beatitudinis, ut dignum fuerat, recordatus sum: magisque demus operam, ut perniciosissima heresis de ecclesiis auferatur, que semper simulat penitentiam, ut docendi in ecclesiis habeat facultatem; ne, si aperta se luce prodiderit, foras expulsa moriatur.

2. Sancte ac uenerabiles filie tue Eustochium et Paula, et genere suo et exhortatione tua digne gradiuntur, specialiterque salutant Beatitudinem tuam; omnis quoque fraternitas que nobiscum Domino Saluatori seruire conatur. Sanctum presbyterum Firmum [1 1Kb] , anno preterito, ob rem earum Rauennam, et inde Africam Siciliamque direximus, quem putamus iam in Africe partibus commorari. Sanctos tuo adherentes lateri, ut meo obsequio salutes, precor. Litteras quoque meas ad sanctum presbyterum Firmum direxi; que si ad te uenerint, ei dirigere non graueris. Incolumem te, et mei memorem, Christus Dominus custodiat, domine uere sancte, et beatissime papa. Et subter [2 1Kb] : Grandem latini sermonis in ista prouincia notariorum patimur penuriam; et idcirco preceptis tuis parere non possumus, maxime in editione Septuaginta, que asteriscis uerubusque dictincta est: pleraque enim prioris laboris, fraude cuiusdam amisimus.



EPISTOLA CLXXIII [* 1Kb]  . Augustinus Donato, uille Mutugenne in diecesi Hipponensi presbytero donatiste, qui iussus comprehendi et adduci ad ecclesiam, conatus est sibi uim inferre, suadet ut re sobrie perpensa resipiscat, docens prauam uoluntatem recte cogi ad meliora.

Donato presbytero partis Donati, AUGUSTINUS episcopus Ecclesie catholice.

1. Si posses uidere dolorem cordis mei, et sollicitudinem pro salute tua, fortassis miserereris anime tue, placens Deo  in audiendo uerbo, non nostro, sed ipsius; nec eius Scripturas sic in memoria tua figeres, ut contra eas cor clauderes. Displicet tibi quia traheris ad salutem, cum tam multos nostros  ad perniciem traxeritis [1 1Kb] . Quid enim uoluimus, nisi te comprehendi, et presentari, et seruari ne pereas? Quod autem in corpore lesus es, ipse tibi fecisisti, qui iumento tibi mox admoto uti noluisti, et te ad terram grauiter collisisti: nam utique alius qui adductus est tecum, collega tuus illesus uenit, qui talia sibi ipse non fecit.

2. Sed neque hoc putas tibi fieri debuisse, quia neminem existimas cogendum esse ad bonum. Attende quid Apostolus dixerit, Qui episcopatum desiderat, bonum opus concupiscit ; et tamen tam multi ut episcopatum suscipiant tenentur inuiti, perducuntur, includuntur, custodiuntur, patiuntur tanta que nolunt, donec eis adsit uoluntas suscipiendi operis boni: quanto magis uos ab errore pernicioso, in quo uobis inimici estis, trahendi estis, et deducendi ad ueritatem uel cognoscendam uel eligendam, non solum ut honorem salubriter habeatis, sed etiam ne pessime pereatis! Dicis Deum dedisse liberum arbitrium; ideo non debere cogi hominem nec ad bonum. Quare ergo illi de quibus supra dixi, coguntur ad bonum? Attende ergo quod considerare non uis. Ideo uoluntas bona misericorditer impenditur, ut mala uoluntas hominis dirigatur. Nam quis nesciat nec damnari hominem, nisi merito male uoluntatis, nec liberari nisi bonam habuerit uoluntatem? Non tamen ideo qui diliguntur, male sue uoluntati impune et crudeliter permittendi sunt; sed ubi potestas datur, et a malo prohibendi, et ad bonum cogendi.

3. Nam si uoluntas mala semper sue permittenda est libertati; quare Isrelite recusantes et murmurantes tam duris flagellis a malo prohibebantur, et ad terram promissionis compellebantur? Si uoluntas mala semper sue permittenda est libertati; quare Paulus non est permissus uti pessima uoluntate qua persequebatur Ecclesiam, sed prostratus est ut excecaretur, et excecatus est ut mutaretur, mutatus ut mitteretur, missus ut qualia fecerat in errore, talia pro ueritate pateretur? Si uoluntas mala semper sue permittenda est libertati; quare monetur pater in Scripturis sanctis, filium durum non solum uerbis corripere, sed etiam latera eius tundere, ut ad bonam disciplinam coactus et domitus dirigatur ? Unde idem dicit: Tu quidem percutis eum uirga; animam autem eius liberas a morte . Si mala uoluntas semper sue permittenda est libertati; quare corripiuntur negligentes pastores, et dicitur eis: Errantem ouem non reuocastis, perditam non requisistis ? Et uos oues Christi estis, characterem dominicum portatis in Sacramento quod accepistis; sed erratis et peritis. Non ideo uobis displiceamus, quia reuocamus errantes, et querimus perditos. Melius enim facimus uoluntatem Domini monentis ut uos ad eius ouile redire cogamus, quam consentimus uoluntati ouium errantium, ut perire uos permittamus. Noli ergo iam dicere quod te assidue audio dicere: Sic uolo errare, sic uolo perire. Melius  enim nos hoc omnino non permittimus, quantum possumus.

4. Modo quod te in puteum, ut morereris, misisti, utique libera uoluntate fecisti. Sed quam crudeles essent serui Dei, si huic male tue uoluntati te permitterent, et non te de illa morte liberarent! quis eos non merito culparet? quis non impios recte iudicaret? Et tamen tu te uolens in aquam misisti ut morereris; illi te nolentem de aqua leuauerunt, ne morereris: tu fecisti secundum uoluntatem tuam, sed in perniciem tuam; illi contra uoluntatem tuam, sed propter salutem tuam. Si ergo salus ista corporalis sic custodienda est, ut etiam in nolentibus, ab eis qui eos diligunt, seruetur; quanto magis illa spiritualis, in cuius desertione mors eterna metuitur! Quanquam in ista morte quam tibi tu ipse inferre uoluisti, non solum ad tempus, sed etiam in eternum morereris; quia etsi non ad salutem, non ad Ecclesie pacem, non ad Christi corporis unitatem, non ad sanctam et indiuiduam caritatem, sed ad mala aliqua cogereris, nec sic tibi ipse mortem inferre debuisti.

5. Considera Scripturas diuinas, et discute quantum potes, et uide utrum hoc fecerit aliquis aliquando iustorum atque fidelium, cum ab eis tanta mala perpessi sint, qui eos ad eternum interitum, non ad uitam eternam, quo tu compelleris, adigebant. Audiui quod dixeris apostolum Paulum significasse hoc fieri debere, ubi ait, Etsi tradidero corpus meum ut ardeam ; quia uidelicet omnia bona dicebat, que sine caritate nichil prosunt, sicut sunt lingue hominum et Angelorum, et omnia sacramenta, et omnis scientia, et omnis prophetia, et omnis fides ita ut montes transferantur, et rerum suarum distributio pauperibus [1 1Kb] ; ideo uidetur tibi etiam hoc inter bona numerasse, ut sibi quisque inferat mortem. Sed attende diligenter et agnosce quemadmodum dicat Scriptura, quod tradat quisque suum corpus ut ardeat. Non utique ut ipse se in ignem mittat, quando persequentem patitur inimicum; sed quando ei proponitur ut aut mali aliquid faciat, aut mali aliquid patiatur, eligat non facere mala quam non pati mala: atque ita corpus suum tradat in potestatem interfectoris, sicut tres illi uiri fecerunt qui auream statuam cogebantur adorare, et nisi facerent, minabatur eis ille qui cogebat, caminum ignis ardentem. Idolum adorare noluerunt; non ipsi se in ignem miserunt: et tamen etiam de illis sic scriptum est, quod tradiderunt corpora sua, ut neque seruirent, neque adorarent ullum [2 1Kb] deum, sed Deum suum . Ecce quomodo dixit Apostolus, Si tradidero corpus meum ut ardeam.

6. Quod autem sequitur, uide: Si caritatem non habeam, nichil mihi prodest. Ad istam caritatem uocaris, ab ista caritate perire non sineris; et putas tibi aliquid prodesse, si te ipse precipites in interitum, cum tibi nichil prodesset, etiamsi alter te occideret caritatis inimicum! Foris autem ab Ecclesia constitutus,  et separatus a compage unitatis et uinculo caritatis, eterno supplicio punireris, etiamsi pro Christi nomine uiuus incendereris: hoc est enim quod ait Apostolus, Etsi tradidero corpus meum ut ardeam, caritatem autem non habeam, nichil mihi prodest. Reuoca ergo animum ad sanam considerationem, et sobriam cogitationem; attende diligenter utrum ad errorem et impietatem uoceris, et patere pro ueritate quaslibet molestias. Si autem tu potius in errore atque in impietate uersaris, quo autem uocaris ibi est ueritas et pietas, quia ibi est christiana unitas et sancti Spiritus caritas; quid adhuc tibi esse conaris inimicus?

7. Ideo prestitit misericordia Dei ut et nos et episcopi uestri tam frequenti numeroso que conuentu Carthaginem ueniremus, atque inter nos de ipsa dissensione ordinatissime conferremus. Gesta conscripta sunt, nostre etiam subscriptiones tenentur; lege, uel patere ut tibi legantur, et tunc elige quod uolueris. Audiui quod dixeris posse te nobiscum de ipsis Gestis aliquid agere, si omittamus uerba episcoporum uestrorum, ubi dixerunt, Nec causa cause, nec persona persone preiudicat. Hec uerba uis omittamus, ubi per eos nescientes ueritas ipsa locuta est. Sed tu dicturus es hic eos errasse, et in falsam sententiam incautius cecidisse. Nos autem dicimus hoc eos uerum dixisse, et hoc per teipsum facillime probamus. Si enim episcopi uestri electi ab uniuersa parte Donati, qui causam omnium sustinerent, et si quid egissent gratum et acceptum ceteri haberent, tamen in eo quod illos temere et non recte dixisse arbitraris, non uis ut tibi preiudicent; uerum ergo dixerunt, quia nec causa cause, nec persona persone preiudicat. Et ibi debes agnoscere, quia si persona tot episcoporum tuorum in illis septem constitutorum non uis ut preiudicet persone Donati Mutugennensis presbyteri, quanto minus non debet preiudicare Ceciliani persona, etiamsi mali aliquid in illo esset inuentum, uniuerse unitati Christi, que non in una uilla Mutugenna concluditur, sed toto terrarum orbe diffunditur?

8. Sed ecce facimus quod uoluisti; sic tecum agimus, ac si non dixerint uestri, Nec causa cause, nec persona persone preiudicat. Tu inueni quid illi dicere debuerint, cum eis obiecta esset causa et persona Primiani, qui damnatores suos et damnauit cum ceteris, et damnatos ac detestatos in suos rursus honores suscepit, et baptismum quem mortui dederant , agnoscere potius et acceptare, quam exsufflare et rescindere maluit, totumque dissoluit quod male intelligentes dicere soletis, Qui baptizatur a mortuo [1 1Kb] , quid ei prodest lauacrum eius ? Si ergo non dicerent, Nec causa cause, nec persona persone preiudicat, rei tenerentur in causa Primiani: cum autem hoc dixerunt, immunem fecerunt Ecclesiam catholicam, sicut nos asserebamus, a causa Ceciliani.

 9. Sed cetera lege, cetera discute. uide utrum in ipsum Cecilianum, de cuius persona preiudicare conabantur Ecclesie, aliquid mali probare potuerint. uide utrum non potius etiam pro illo multa egerint, et pluribus lectionibus, quas contra se protulerunt et recitauerunt, causam eius bonam omnino firmauerint. Lege ista, uel legantur tibi. Considera omnia, retracta diligenter, et elige quid sequaris: utrum nobiscum in Christi pace, in Ecclesie catholice unitate, in fraterna caritate gaudere; an pro nefaria dissensione, pro Donati parte, pro sacrilega diuisione, importunitatem nostre circa te dilectionis diutius sustinere.

10. Attendis enim et sepe repetis, sicut audio, quod in Euangelio scriptum est recessisse a Domino septuaginta discipulos, et arbitrio sue male atque impie discessionis fuisse permissos, ceterisque duodecim qui remanserant, fuisse responsum, Numquid et uos uultis ire ? Et non attendis quia tunc primum Ecclesia nouello germine pullulabat, nondumque in ea fuerat completa illa prophetia, Et adorabunt eum omnes reges terre; omnes gentes seruient illi : quod utique quanto magis impletur, tanto maiore utitur Ecclesia potestate, ut non solum inuitet, sed etiam cogat ad bonum. Hoc tunc Dominus significare uolebat, qui quamuis haberet magnam potestatem, prius tamen elegit commendare humilitatem. Hoc et in illa conuiuii similitudine satis euidenter ostendit, ubi misit ad inuitatos, et uenire noluerunt, et ait seruo: Exi in plateas et uicos ciuitatis, et pauperes, et debiles, et cecos, et claudos introduc huc. Et ait seruus domino, Factum est ut imperasti, et adhuc locus est. Et ait dominus seruo, Exi in uias et sepes, et compelle intrare, ut impleatur domus mea . uide nunc quemadmodum de his qui prius uenerunt, dictum est, Introduc huc; non dictum est, compelle: ita significata sunt Ecclesie primordia ad hoc crescentis, ut essent uires etiam compellendi. Proinde, quia oportebat eius iam uiribus et magnitudine roborata etiam compelli homines ad conuiuium salutis eterne, posteaquam dictum est, Factum est quod iussisti, et adhuc est locus; Exi, inquit, in uias et sepes, et compelle intrare. Quapropter si ambularetis quieti extra hoc conuiuium salutis eterne et [1 1Kb] sancte unitatis Ecclesie, tanquam in uiis uos inueniremus; nunc uero quia per multa mala et seua que in nostros committitis, tanquam spinis et asperitate pleni estis, uos tanquam in sepibus inuenimus, et intrare compellimus. Qui compellitur, quo non uult cogitur; sed cum intrauerit, iam uolens pascitur. Cohibe itaque tam iniquum et impacatum animum, ut in uera Ecclesia Christi inuenias salutare conuiuium.



EPISTOLA CLXXIu [* 1Kb]  . Augustinus Aurelio Carthaginensi episcopo, transmittens libros de Trinitate, absolutos demum secundum  ipsius Aurelii aliorumque desiderium, et emendatos.

Domino beatissimo, et sincerissima caritate uenerando, sancto fratri et consacerdoti pape AURELIO, AUGUSTINUS, in Domino salutem.

De Trinitate, que Deus summus et uerus est, libros iuuenis inchoaui, senex edidi. Omiseram quippe hoc opus, posteaquam comperi prereptos mihi esse siue subreptos antequam eos absoluerem, et retractatos, ut mea dispositio fuerat, expolirem. Non enim singillatim, sed omnes simul edere ea ratione decre ueram, quoniam precedentibus consequentes inquisitione proficiente nectuntur. Cum ergo per eos homines  dispositio mea nequiuisset impleri, interruptam dictationem reliqueram, cogitans hoc ipsum in aliquibus meis scriptis conqueri, ut scirent, qui possent, non a me fuisse eosdem libros editos, sed ablatos priusquam mihi editione mea digni uiderentur. uerum multorum fratrum uehementissima postulatione, et maxime tua iussione compulsus, opus tam laboriosum, adiuuante Domino terminare curaui; eosque emendatos non ut uolui, sed ut potui, ne ab illis qui subrepti iam in manus hominum exierant, plurimum discreparent, uenerationi tue per filium nostrum condiaconum carissimum misi, et cuicumque audiendos, describendos, legendosque permisi: in quibus si seruari mea dispositio potuisset, essent profecto, etsi easdem sententias habentes, multo tamen enodatiores atque planiores, quantum rerum tantarum explicandarum difficultas et facultas nostra pateretur. Sunt autem qui primos quatuor uel potius quinque etiam sine proemiis habent, et duodecimum sine extrema parte non parua: sed si eis hec editio potuerit innotescere, omnia si uoluerint et ualuerint, emendabunt. Peto sane ut hanc epistolam, seorsum quidem, sed tamen ad caput eorumdem librorum iubeas anteponi. uale. Ora pro me.





EPISTOLA CLXXu [* 1Kb]  . Patres concilii Carthaginensis, Innocentio pontifici Romano, de actis aduersus Pelagium et Celestium.

Domino beatissimo et honorandissimo, sancto fratri INNOCENTIO, AURELIUS, NUMIDIUS, RUSTICIANUS, FIDENTIANUS, EuAGRIUS [1 1Kb] , ANTONIUS [2 1Kb] , PALATINUS, ADEODATUS, uINCENTIUS, PUBLIANUS [3 1Kb] , THEASIUS, TUTUS, PANNONIUS [4 1Kb] , uICTOR, RESTITUTUS, RUSTICUS, FORTUNATIANUS, alius RESTITUTUS, AMPELIUS, AMBIuIUS [5 1Kb] , FELIX, DONATIANUS, ADEODATUS, OCTAuIUS,  SEROTINUS, MAIORINUS, POSTHUMIANUS [1 1Kb] , CRISPULUS [2 1Kb] , uICTOR, alius uICTOR, LEUCIUS [3 1Kb] , MARIANUS, FRUCTUOSUS, FAUSTINIANUS, QUODuULTDEUS, CANDORIUS, MAXIMUS, MEGASIUS, RUSTICUS, RUFINIANUS, PROCULUS, SEuERUS, THOMAS [4 1Kb] , IANUARIUS, OCTAuIANUS, PRAETEXTATUS, SIXTUS [5 1Kb] , QUODuULTDEUS, PENTHADIUS, QUODuULDEUS, CYPRIANUS, SERuILIUS, PELAGIANUS [6 1Kb] , MARCELLUS, uENANTIUS, DIDYMUS, SATURNINUS, BIZACENUS [7 1Kb] , GERMANUS, GERMANIANUS, INuENTIUS, MAIORINUS, INuENTIUS [8 1Kb] , CANDIDUS, CYPRIANUS, AEMILIANUS, ROMANUS, AFRICANUS, MARCELLINUS, et ceteri [9 1Kb] qui in concilio ecclesie Carthaginensis adfuimus.

1. Cum ex more ad Carthaginensem ecclesiam solemniter uenissemus, atque ex diuersis causis congregata ex nobis synodus haberetur, compresbyter noster Orosius nobis litteras sanctorum fratrum et consacerdotum nostrorum dedit Herotis [10 1Kb] et Lazari, quarum formam his constituimus esse subdendam. His ergo lectis, Pelagium et Celestium auctores argui [11 1Kb] nefarii prorsus, et ab omnibus nobis anathemandi [12 1Kb] erroris aduertimus. Unde factum est ut recensendum peteremus; quid ante ferme quinquennium super Celestii nomine hic apud Carthaginem fuerit agitatum. Quo recitato, sicut ex subditis aduertere poterit Sanctitas tua, quamuis et iudicatio manifesta constaret, qua illo tempore episcopali iudicio excisum hoc tantum uulnus ab Ecclesia uideretur: nichilominus  tamen id communi deliberatione censuimus, huiusmodi persuasionis auctores, quamuis et ad presbyterium idem Celestius postea peruenisse dicatur, nisi hec apertissime anathemauerint, ipsos anathemari oportere, ut si ipsorum non potuerit, saltem eorum qui ab eis decepti sunt uel decipi possunt, cognita sententia que in eos lata est, sanitas procuretur.

2. Hoc itaque gestum, domine frater, sancte Charitati tue intimandum duximus, ut statutis nostre mediocritatis etiam apostolice Sedis adhibeatur auctoritas, pro tuenda salute multorum, et quorumdam peruersitate etiam corrigenda. Id enim agunt isti damnabilibus disputationibus suis, ut non defendendo, sed potius in superbiam sacrilegam extollendo liberum arbitrium, nullum relinquant locum gratie Dei, qua christiani sumus, qua et ipsum nostre uoluntatis arbitrium uere fit liberum, dum a carnalium concupiscentiarum dominatione liberatur, dicente Domino, Si uos filius liberauerit, tunc uere liberi eritis ; quod auxilium fides impetrat, que est in Christo Iesu Domino nostro [1 1Kb] . Isti autem asserunt, sicut a fratribus qui etiam eorum libros legerunt, cognouimus, in eo Dei gratiam deputandam, quod talem hominis instituit creauitque naturam, que per propriam uoluntatem legem Dei possit implere, siue naturaliter in corde conscriptam, siue in litteris datam: eamdem quoque legem ad gratiam Dei pertinere, quod illam Deus in adiutorium hominibus dedit .

3. Illam uero gratiam qua, ut dictum est, christiani sumus, cuius Apostolus predicator [2 1Kb] est, dicens, Condelector enim legi Dei secundum interiorem hominem: uideo autem aliam legem in membris meis repugnantem legi mentis mee, et captiuantem me sub lege peccati, que est in membris meis. Miser ego homo! quis me liberabit de corpore mortis huius? Gratia Dei per Iesum Christum Dominum nostrum , nolunt omnino cognoscere; sed nec aperte quidem oppugnare audent: sed quid aliud agunt, cum hominibus animalibus non percipientibus que sunt Spiritus Dei  persuadere non cessant, ad operandam perficiendamque iustitiam et Dei mandata complenda solam sibi humanam sufficere posse naturam? non attendentes quod scriptum est, Spiritus adiuuat infirmitatem nostram ; et, Non uolentis, neque currentis, sed miserentis est Dei ; et quod unum corpus sumus in Christo, singuli autem alter alterius membra; habentes dona diuersa secundum gratiam que data est nobis ; et, Gratia Dei sum id quod sum, et gratia eius in me uacua non fuit, sed abundantius omnibus illis laboraui; non ego autem, sed gratia Dei mecum; et, Gratias Deo, qui dedit nobis uictoriam per Dominum nostrum Iesum Christum ; et, Non quia idonei sumus cogitare aliquid quasi ex nobismetipsis; sed sufficientia nostra ex Deo est ; et,  Habemus tnesaurum istum in uasis fictilibus, ut eminentia uirtutis sit Dei, et non ex nobis ; et innumerabilia talia, que de Scripturis omnibus si colligere uelimus, tempus [1 1Kb] non sufficit. Et ueremur ne apud te ista ipsa commemorando, que maiore gratia de Sede apostolica predicas, inconuenienter facere uideamur: sed ideo facimus, quia eo quo infirmiores sumus [2 1Kb] , quaquauersum quisque nostrum uerbo Dei predicando putatur attentior, crebrius eos patimur in nos et audacius insurgentes.

4. Si ergo Pelagius episcopalibus Gestis que in Oriente confecta dicuntur  , etiam tue uenerationi iuste uisus fuerit absolutus; error tamen ipse et impietas, que iam multos assertores habet, per diuersa dispersos, etiam auctoritate apostolice Sedis anathemanda est. Consideret enim Sanctitas tua, et pastoralibus nobis compatiatur uisceribus, quam sit pestiferum et exitiale ouibus Christi, quod istorum sacrilegas disputationes necessario consequitur, ut nec orare debeamus ne intremus in tentationem, quod Dominus et discipulos monuit , et posuit in oratione quam docuit ; aut ne deficiat fides nostra, quod pro apostolo Petro se rogasse ipse testatus est . Si enim hec possibilitate nature, et arbitrio uoluntatis in potestate sunt constituta; quis non ea uideat a Domino inaniter peti, et fallaciter orari, cum orando poscuntur que nature nostre iam ita condite sufficientibus uiribus obtinentur? nec debuisse dicere Dominum Iesum, uigilate et orate; sed tantummodo, uigilate, ne intretis in tentationem? nec beatissimo Petro primo Apostolorum, Rogaui pro te, sed, moneo te, uel impero ac precipio ne deficiat fides tua?

5. Contradicitur etiam istorum contentione benedictionibus nostris, ut incassum super populum dicere uideamur quidquid eis a Domino precamur, ut recte ac pie uiuendo illi placeant; uel illa que pro fidelibus precatur Apostolus, dicens: Flecto genua mea ad Patrem Domini nostri Iesu Christi, ex quo omnis paternitas in celis et in terra nominatur, ut del uobis secundum diuitias glorie sue uirtute corroborari per Spiritum eius . Si ergo uoluerimus benedicendo super populum dicere, Da illis, Domine, uirtute corroborari per Spiritum tuum; istorum nobis disputatio contradicit, affirmans negari liberum arbitrium, si hoc a Deo poscitur quod in nostra est potestate: uirtute enim corroborari si uolumus, inquiunt, possumus ea possibilitate nature, quam nunc non accipimus, sed cum crearemur accepimus.

6. Paruulos etiam propter salutem que per Saluatorem Christum datur, baptizandos negant, ac sic eos mortifera ista doctrina in eternum necant, promittentes etiamsi non baptizentur, habituros uitam eternam, nec pertinere ad eos de quibus Dominus ait, uenit enim Filius hominis querere et saluare quod perierat ; quia isti, inquiunt, non perierant,  nec est quod in eis saluetur, uel tanto pretio redimatur: quia nichil est in eis uitiatum, nichil tenetur sub diaboli potestate captiuum, nec pro eis fusus est sanguis qui fusus in remissionem legitur peccatorum . Quanquam per baptismum Christi etiam paruulorum fieri redemptionem, in libello suo Celestius in Carthaginensi ecclesia iam confessus est: sed multi qui eorum perhibentur esse uel fuisse discipuli, hec mala quibus fundamenta christiane fidei conantur euertere, quacumque possunt, affirmare non cessant. Unde etiamsi Pelagius Celestiusque correcti sunt, uel se ista nunquam sensisse dicunt, et quecumque scripta contra eos prolata fuerint sua esse negant, nec est quemadmodum de mendacio conuincantur: generaliter tamen quicumque dogmatizat et affirmat humanam sibi ad uitanda [1 1Kb] peccata, et Dei mandata facienda sufficere posse naturam, et eo modo gratie Dei, que sanctorum euidentius orationibus declaratur, aduersarius inuenitur; et quicumque negat paruulos per baptismum Christi a perditione liberari, et salutem percipere sempiternam, anathema sit. Quecumque autem alia eis obiiciuntur, non dubitamus uenerationem tuam, cum Gesta episcopalia perspexerit, que in Oriente in eadem causa confecta dicuntur, id iudicaturam unde omnes in Dei misericordia gaudeamus. Ora pro nobis, domine beatissime Papa [2 1Kb] .





EPISTOLA CLXXuI [* 1Kb]  . Mileuitani concilii Patres Innocentio, de cohibendis Pelagianis hereticis.

Domino beatissimo meritoque uenerabili, et in Christo honorando Pape INNOCENTIO, SILuANUS [3 1Kb] , uALENTINUS, AURELIUS, DONATUS, RESTITUTUS, LUCIANUS, ALYPIUS, AUGUSTINUS, PLACENTIUS [4 1Kb] , SEuERUS, FORTUNATUS [5 1Kb] , POSSIDIUS, NOuATUS, SECUNDUS, MAURENTIUS, LEO, FAUSTINIANUS, CRESCONIUS, MALCUS, LITTORIUS [6 1Kb] , FORTUNATUS, DONATUS, PONTICANUS, SATURNINUS, CHRISTONIUS [7 1Kb] , HONORIUS, LUCIUS, ADEODATUS, PROCESSUS, CRESCONIUS, SECUNDUS, FELIX, ASIATICUS, RUFINIANUS [8 1Kb] , FAUSTINUS, SERuUS, TERENTIUS, CRESCONIUS, SPERANTIUS, QUADRATUS, LUCILLUS, SABINUS, FAUSTINUS [9 1Kb] , CRESCONIUS, uICTOR, GIGNANTIUS [10 1Kb] , POSSIDONIUS, ANTONINUS [11 1Kb] , INNOCENTIUS,  PRAESIDIUS, CRESCENTIUS [1 1Kb] , FELIX, ANTONIUS [2 1Kb] , uICTOR, HONORATUS, DONATUS, PETRUS, PRAESIDIUS, CRESCONIUS, LAMPADIUS, DELPHINUS, ex concilio Mileuitano, in Domino salutem.

1. Quia te Dominus gratie sue precipuo munere in Sede apostolica collocauit, talemque nostris temporibus prestitit, ut nobis potius ad culpam negligentie ualeat, si apud tuam uenerationem, que pro Ecclesia suggerenda sunt, tacuerimus, quam ea tu possis uel fastidiose uel negligenter accipere; magnis periculis infirmorum membrorum Christi pastoralem diligentiam, quesumus, adhibere digneris.

2. Noua quippe heresis et nimium perniciosa tentat assurgere inimicorum gratie Christi [3 1Kb] , qui nobis etiam dominicam orationem impiis disputationibus conantur auferre. Cum enim Dominus docuerit ut dicamus, Dimitte nobis debita nostra, sicut et nos dimittimus debitoribus nostris; isti dicunt posse hominem in hac uita, preceptis Dei cognitis, ad tantam perfectionem iustitie sine adiutorio gratie Saluatoris, per solum liberum uoluntatis arbitrium peruenire, ut ei non sit iam necessarium dicere, Dimitte nobis debita nostra. Illud uero quod sequitur, Ne nos inferas in tentationem , non ita intelligendum, tanquam diuinum adiutorium poscere debeamus ne in peccatum tentati decidamus; sed hoc in nostra esse positum potestate, et ad hoc implendum solam sufficere uoluntatem hominis: tanquam frustra Apostolus dixerit, Non uolentis neque currentis, sed miserentis est Dei ; et, Fidelis Deus, qui non permittet uos tentari super id quod potestis; sed faciet cum tentatione etiam exitum, ut possitis sustinere . Frustra etiam Dominus dixerit apostolo Petro, Rogaui pro te, ne deficiat fides tua ; et omnibus suis, uigilate, et orate, ne intretis in tentationem ; si hoc totum est potestatis humane. Pueros quoque paruulos, etsi nullis innouentur christiane gratie Sacramentis, habituros uitam eternam, nequam presumptione contendunt, euacuantes quod dicit Apostolus, Per unum hominem peccatum intrauit in mundum, et per peccatum mors, et ita in omnes homines pertransiit, in quo omnes peccauerunt ; et alio loco, Sicut in Adam omnes moriuntur, sic et in Christo omnes uiuificabuntur .

3. Ut ergo alia omittamus que contra sanctas Scripturas plurima disserunt; hec interim duo, quibus omnino totum quod christiani sumus nituntur euertere, que fidelia corda sustineant [4 1Kb] , non esse rogandum Deum ut contra peccati malum atque ad operandam iustitiam sit noster adiutor, et non opitulari paruulis ad consequendam uitam eternam christiane gratie Sacramentum: hec insinuantes apostolico pectori  tuo, non opus habemus multa dicere, et tantam impietatem uerbis exaggerare, cum procul dubio te ita permoueant, ut ab eis corrigendis, ne latius serpant, multosque contaminent, uel potius interimant, dum eos sub nomine Christi, a gratia Christi penitus alienant, omnino dissimulare non possis.

4. Huius autem perniciosissimi erroris auctores esse perhibentur Pelagius et Celestius, quos quidem in Ecclesia sanari malumus, quam desperata salute ab Ecclesia resecari, si necessitas nulla compellat. Quorum unus, id est Celestius, etiam ad presbyterium in Asia dicitur peruenisse: de quo ante paucos annos quid gestum fuerit, Sanctitas tua de Carthaginensi Ecclesia melius instruitur. Pelagius uero, sicut a quibusdam fratribus nostris misse loquuntur epistole, Ierosolymis constitutus nonnullos fallere asseritur: uerumtamen multo plures, qui eius sensus diligentius indagare potuerunt, aduersus eum pro gratia Christi et catholice fidei ueritate confligunt; sed precipue sanctus filius tuus, frater et compresbyter noster Hieronymus.

5. Sed arbitramur, adiuuante misericordia Domini Dei nostri qui te et regere consulentem, et orantem exaudire dignetur, auctoritati Sanctitatis tue, de sanctarum Scripturarum auctoritate deprompte, facilius eos qui tam peruersa et perniciosa sentiunt, esse cessuros, ut de correctione potius eorum congratulemur, quam contristemur interitu. Quodlibet autem ipsi eligant, certe uel aliis, quos plurimos possunt, si ab eis dissimuletur, suis laqueis implicare, cernit uenerabilitas tua instanter et celeriter prouidendum. Hec ad Sanctitatem tuam de concilio Numidie scripta direximus, imitantes Carthaginensis Ecclesie [1 1Kb] et Carthaginensis prouincie cepiscopos nostros, quos ad Sedem apostolicam, quam beatus illustras, de hac causa scripsisse comperimus [2 1Kb] . Et alia manu: Memor nostri, in Dei gratia augearis, domine beatissime meritoque uenerabilis, et in Christo honorande sancte Pater.





EPISTOLA CLXXuII [* 1Kb]  Aurelius aliique tres una cum Augustino episcopi, ad Innocentium de Pelagio, retegentes ipsius heresim, eamque ab apostolica Sede proscribi postulantes.

Domino beatissimo, meritoque honorandissimo fratri INNOCENTIO Pape, AURELIUS, ALYPIUS, AUGUSTINUS, EuODIUS, et POSSIDIUS, in Domino salutem.

1. De conciliis duobus prouincie Carthaginensis atque Numidie ad tuam Sanctitatem a non paruo episcoporum  numero subscriptas litteras misimus contra inimicos gratie Christi, qui confidunt in uirtute sua, et Creatori nostro quodammodo dicunt: Tu nos fecisti homines; iustos autem ipsi nos fecimus. Qui naturam humanam ideo dicunt liberam, ne querant Liberatorem; ideo saluam, ut superfluum iudicent Saluatorem. Tantum enim dicunt ualentem, ut suis uiribus semel in origine sue creationis acceptis, possit per liberum arbitrium, nichil ulterius adiuuante illius gratia qui creauit, domare et exstinguere omnes cupiditates, tentationesque superare; multique eorum insurgunt aduersum nos, et dicunt anime nostre, Non est salus illi in Deo eius . Familia ergo Christi que dicit, Quando infirmor, tunc fortis sum , et cui dicit Dominus eius, Salus tua ego sum , suspenso corde, cum timore et tremore adiutorium Domini etiam per caritatem tue uenerationis exspectat.

2. Audiuimus enim esse in urbe Roma, ubi ille diu uixit, nonnullos qui diuersis causis ei faueant, quidam scilicet, quia eis talia persuasisse perhibetur [1 1Kb] , plures uero, qui eum talia sentire non credunt; presertim quia in Oriente, ubi degit, Gesta ecclesiastica facta esse iactantur  , quibus putatur esse purgatus: ubi quidem si episcopi eum catholicum pronuntiarunt, non ob aliud factum esse credendum est, nisi quia se dixit Dei gratiam confiteri, et ita posse hominem suo labore ac uoluntate iuste uiuere, ut ad hoc adiuuari Dei gratia non negaret. His enim auditis uerbis, catholici antistites nullam aliam Dei gratiam intelligere potuerunt, nisi quam in Libris Dei legere, et populis Dei predicare consueuerunt: eam utique de qua dicit Apostolus, Non irritam facio gratiam Dei. Nam si per Legem iustitia, ergo Christus gratis mortuus est ; sine dubio gratiam qua iustificamur ab iniquitate, et qua saluamur ab infirmitate, non qua creati sumus cum propria uoluntate. Nam si intellexissent illi episcopi eam illum dicere gratiam, quam etiam cum impiis habemus, cum quibus homines sumus; negare uero eam qua christiani et filii Dei sumus; quis eum patienter catholicorum sacerdotum non dicimus audiret, sed ante oculos suos ferret? Quapropter non culpandi sunt iudices, quia ecclesiastica consuetudine nomen gratie audierunt, nescientes quid huiusmodi homines uel in sue doctrine libris, uel in suorum solent auribus spargere.

3. Non agitur de uno Pelagio, qui iam forte correctus est, quod utinam ita sit; sed de tam multis, quibus loquaciter contendentibus, et infirmas atque ineruditas animas uelut uinctas [2 1Kb] trahentibus, firmas  autem et in fide stabiles ipsa contentione fatigantibus, usquequaque iam plena sunt omnia. Aut ergo a tua ueneratione acciendus est Romam, et diligenter interrogandus quam dicat gratiam, qua fateatur, si tamen iam fateatur, ad non peccandum iusteque uiuendum homines adiuuari; aut hoc ipsum cum eo per litteras agendum: et cum inuentus fuerit hanc dicere quam docet ecclesiastica et apostolica ueritas, tunc sine ullo scrupulo Ecclesie, sine latibulo ambiguitatis ullius absoluendus est, tunc est reuera de eius purgatione gaudendum.

4. Siue enim gratiam dixerit esse liberum arbitrium, siue gratiam esse remissionem peccatorum, siue gratiam esse legis preceptum; nichil eorum dicit, que per subministrationem Spiritus sancti pertinent ad concupiscentias tentationesque uincendas, quem ditissime effudit in nos , qui ascendit in celum, et captiuans captiuitatem dedit dona hominibus . Hinc enim oramus ut peccatorum tentationem superare possimus, ut Spiritus Dei, unde pignus accepimus , adiuuet infirmitatem nostram . Qui autem orat et dicit, Ne nos inferas in tentationem, non utique id orat ut homo sit, quod est natura; neque id orat ut habeat liberum arbitrium, quod iam accepit, cum crearetur ipsa natura; neque orat remissionem peccatorum, quia hoc superius dicitur, Dimitte nobis debita nostra ; neque orat ut accipiat mandatum: sed plane orat ut faciat mandatum [1 1Kb] . Si enim in tentationem inductus fuerit, hoc est, in tentatione defecerit, facit utique peccatum quod est contra mandatum. Orat ergo ut non peccet, hoc est ne quid faciat mali, quod pro Corinthiis orat apostolus Paulus, dicens: Oramus autem ad Dominum ne quid faciatis mali . Unde satis apparet quod ad non peccandum, id est, ad non male faciendum, quamuis esse non dubitetur arbitrium uoluntatis, tamen eius potestas non sufficiat, nisi adiuuetur infirmitas. Ipsa igitur oratio, clarissima est gratie testificatio: hanc ille confiteatur, et eum gaudebimus siue rectum, siue correctum.

5. Distinguenda est lex, et gratia. Lex iubere nouit, gratia iuuare. Nec lex iuberet, nisi esset uoluntas; nec gratia iuuaret, si sat esset uoluntas. Iubetur ut habeamus intellectum, ubi dicitur, Nolite esse sicut equus et mulus, quibus non est intellectus ; et tamen oramus ut habeamus intellectum, ubi dicitur, Da mihi intellectum ut discam mandata tua . Iubetur ut habeamus sapientiam, ubi dicitur, Stulti aliquando sapite ; et tamen oratur ut habeamus sapientiam, ubi dicitur, Si quis autem uestrum indiget sapientia, postulet a Deo, qui dat omnibus affluenter, et non improperat; et dabitur ei [2 1Kb] . Iubetur ut habeamus continentiam, ubi dicitur, Sint lumbi uestri precincti ;  et tamen oramus ut habeamus continentiam, ubi dicitur, Cum scirem quia nemo potest esse continens, nisi Deus det, et hoc ipsum erat sapientie, scire cuius esset hoc donum; adii Dominum, et deprecatus sum . Postremo ne nimium longum sit cuncta percurrere, iubetur ut non faciamus malum, ubi dicitur, Declina a malo; et tamen oratur ut non faciamus malum, ubi dicitur, Oramus autem ad Dominum ne quid faciatis mali. Iubetur ut faciamus bonum, ubi dicitur, Declina a malo, et fac bonum ; et tamen oratur ut faciamus bonum, ubi dicitur, Non cessamus pro uobis orantes et postulantes: atque inter cetera, que pro illis orat, dicit, Ut ambuletis digne Deo in omne beneplacitum, in omni opere et sermone bono . Sicut ergo agnoscimus uoluntatem, cum hec precipiuntur; sic et ipse agnoscat gratiam, cum petuntur.

6. Misimus Reuerentie tue librum, quem dederunt quidam religiosi et honesti adolescentes serui Dei, quorum etiam nomina non tacemus; nam Timasius et Iacobus uocantur: qui, sicut audiuimus, et etiam nosse dignaris, ipsius Pelagii exhortatione spem quam habebant in seculo reliquerunt, et nunc continentes Deo seruiunt. Qui cum eodem errore tandem aliquando per qualemcumque operam nostram Domino inspirante caruissent, protulerunt eumdem librum, Pelagii esse dicentes, et ut ei responderetur impendio rogauerunt. Factum est; ad eosdem rescripta est ipsa responsio  : agentes gratias rescripserunt  . Utrumque misimus, et cui responsum est, et quod responsum est: et ne nimium essemus onerosi, signa fecimus his locis ubi petimus inspicere non graueris, quemadmodum sibi obiecta questione quod gratiam Dei negaret, ita respondit, ut eam esse non diceret nisi naturam in qua nos condidit Deus.

7. Si autem hunc esse suum librum negat, aut eadem in libro loca, non contendimus; anathemet ea, et illam confiteatur apertissime gratiam quam doctrina christiana demonstrat et predicat esse propriam Christianorum, que non est natura, sed qua saluatur natura: que naturam non auribus sonante doctrina uel aliquo adiumento uisibili fouet, sicut plantator quodammodo et irrigator extrinsecus [1 1Kb] ; sed subministratione spiritus, et occulta misericordia, sicut facit ille qui dat incrementum Deus . Etsi enim quadam non improbanda ratione dicitur gratia Dei qua creati sumus, ut nonnichil essemus, nec ita essemus aliquid ut cadauer quod non uiuit, aut arbor que non sentit, aut pecus quod non intelligit, sed homines, qui et essemus, et uiueremus, et sentiremus, et intelligeremus, et de hoc tanto beneficio Creatori nostro gratias agere ualeamus; unde merito et ista gratia dici potest, quia non precedentium aliquorum  bonorum operum meritis, sed gratuita Dei bonitate donata est: alia est tamen qua predestinati uocamur, iustificamur, glorificamur, ut dicere possimus, Si Deus pro nobis, quis contra nos? Qui Filio suo proprio non pepercit, sed pro nobis omnibus tradidit eum .

8. De hac gratia questio uertebatur, quando ab iis quos Pelagius grauiter offendebat atque turbabat, dicebatur ei quod eam suis disputationibus oppugnaret, quibus assereret non solum ad facienda, uerum etiam ad perficienda mandata diuina, per liberum arbitrium humanam sibi sufficere naturam. Hanc apostolica doctrina gratiam non immerito isto nomine appellat, qua saluamur et iustificamur ex fide Christi. De hac scriptum est, Non irritam facio gratiam Dei. Nam si per Legem iustitia; ergo Christus gratis mortuus est : de hac scriptum est, Euacuati estis a Christo, qui in Lege iustificamini; a gratia excidistis : de hac scriptum est, Si autem gratia, iam non ex operibus; alioquin gratia iam non est gratia : de hac scriptum est, Ei autem qui operatur merces non imputatur secundum gratiam, sed secundum debitum: ei autem qui non operatur, credenti autem in eum qui iustificat impium, reputatur fides eius ad iustitiam ; et multa alia, que melius potes ipse meminisse, et intelligere prudentius, et illustrius predicare. Illam uero gratiam qua creati sumus homines, etiamsi ita appellandam non immerito intelligimus, mirum est tamen si ita appellatam in ullis legitimis propheticis, euangelicis, apostolicisque Litteris legimus.

9. Cum itaque de hac gratia Christianis fidelibus catholicisque notissima, illi obiiceretur questio, ut eam oppugnare desineret; quid est quod cum hec sibi in libro suo uelut aduersante persona idem ipse obiecisset, ut se respondendo purgaret, nichil aliud respondit, nisi naturam creati hominis referre gratiam Creatoris; atque ita se dicere, sine peccato impleri posse iustitiam per liberum arbitrium cum adiutorio diuine gratie, quod Deus hoc dederit homini ipsa possibilitate nature? Cui merito respondetur, Ergo euacuatum est scandalum crucis . Ergo Christus gratis mortuus est. Num enim si non moreretur propter delicta nostra, et resurgeret propter iustificationem nostram , nec ascendisset in altum, et captiuans captiuitatem daret dona hominibus, ista nature possibilitas quam defendit, in hominibus non esset?

10. An forte Dei mandatum deerat, et ideo Christus mortuus est? Imo iam et hoc erat sanctum, et iustum, et bonum : iam dictum fuerat, Non concupisces : iam dictum fuerat, Diliges proximum tuum tanquam teipsum , in quo sermone Apostolus omnem legem dicit impleri . Et quoniam nisi diligat Deum, nemo diligit seipsum, ideo Dominus in iis duobus preceptis totam Legem Prophetasque dicit pendere : que duo precepta iam erant hominibus diuinitus data. An eternum premium iustitie  promissum nondam erat? Hoc ipse non dicit qui in suis Litteris posuit etiam in uetere Testamento regnum celorum esse promissum . Si ergo ad faciendam perficiendamque iustitiam, iam erat nature possibilitas per liberum arbitrium, iam erat Legis Dei sanctum et iustum bonumque mandatum, iam erat promissum premium sempiternum; ergo Christus gratis mortuus est.

11. Ergo neque per Legem iustitia, neque per nature possibilitatem, sed ex fide et dono Dei per Iesum Christum Dominum nostrum, unum mediatorem Dei et hominum : qui nisi in plenitudine temporis mortuus esset propter delicta nostra, et resurrexisset propter iustificationem nostram, profecto et antiquorum fides euacuaretur et nostra. Fide uero euacuata, que homini iustitia remaneat, cum iustus ex fide uiuat ? Ex quo enim per unum hominem peccatum intrauit in mundum, et per peccatum mors, et ita in omnes homines pertransiit, in quo omnes peccauerunt : procul dubio a corpore mortis huius, ubi alia lex repugnat legi mentis, neminem liberauit aut liberat sua possibilitas, que perdita Redemptore indiget, saucia Saluatore; sed gratia Dei per fidem unius mediatoris Dei et hominum, hominis Christi Iesu : qui et Deus cum esset, hominem fecit; et manens Deus, homo factus refecit ipse quod fecit.

12. Puto autem quod eum lateat, fidem Christi, que postea in reuelationem uenit, in occulto fuisse temporibus patrum nostrorum; per quam tamen etiam ipsi Dei gratia liberati sunt, quicumque omnibus humani generis temporibus liberari potuerunt, occulto iudicio Dei, non tamen uituperabili. Unde dicit Apostolus, Habentes autem spiritum fidei, utique eumdem quem et illi, secundum quod scriptum est, Credidi, propter quod et locutus sum; et nos credimus, propter quod et loquimur : inde est quod ait ipse Mediator, Abraham pater uester concupiuit uidere diem meum; et uidit, et gauisus est : inde Melchisedech prolato sacramento mense dominice, nouit eternum eius sacerdotium [1 1Kb] figurare .

13. Iam uero data in Litteris Lege, quam dicit Apostolus subintrasse ut abundaret delictum, et de qua dicit, Si ergo ex Lege hereditas, iam non ex promissione. Abrahe autem per repromissionem donauit Deus. Quid autem lex? Transgressionis gratia proposita est, donec ueniret semen cui promissum est, dispositum per Angelos in manu Mediatoris. Mediator autem unius non est; Deus autem unus est. Lex ergo aduersus promissa Dei? Absit. Si enim data esset lex que posset uiuificare, omnino ex Lege esset iustitia. Sed conclusit Scriptura omnia sub peccato, ut promissio ex fide Iesu Christi daretur credentibus ; nonne satis ostenditur hoc actum esse per Legem, ut peccatum agnosceretur, et preuaricatione augeretur (Ubi enim lex non est, nec preuaricatio ; et sic aduersus uictoriam peccati ad diuinam gratiam, que in promissionibus  est, confugeretur: atque ita Lex non esset aduersus promissa Dei; quia ideo per illam fit cognitio peccati, et ex preuaricatione Legis abundantia peccati, ut ad liberationem querantur promissiones Dei, quod est gratia Dei; et incipiat esse in homine iustitia, non sua, sed Dei, hoc est data dono Dei?

14. Quam etiam nunc quidam ignorantes Dei iustitiam, sicut et tunc de Iudeis dictum est, et suam uolentes constituere, iustitie Dei non sunt subiecti . Per Legem quippe et illi iustificari se arbitrantur, sufficiente sibi ad eam custodiendam libero arbitrio, hoc est, iustitia sua prolata ex natura humana; non donata ex gratia diuina, propter quod iustitia Dei dicitur. Unde item scriptum est: Per Legem enim cognitio peccati. Nunc autem sine Lege iustitia Dei manifestata est, testificata per Legem et Prophetas . Cum dicit, manifestata est; ostendit quia et tunc erat, sed tanquam illa pluuia quam Gedeon impetrauit, tunc uelut in uellere occulta, nunc autem uelut in area, manifesta . Cum ergo Lex sine gratia non mors peccati potuisset esse, sed uirtus; sic enim dictum est, Aculeus mortis peccatum, uirtus autem peccati Lex : sicut confugiunt multi a facie regnantis [1 1Kb] peccati ad gratiam uelut in area nunc patentem, ita pauci ad eam confugiebant uelut in uellere tunc latentem. Hec uero temporum distributio refertur ad altitudinem diuitiarum sapientie et scientie Dei, de qua dictum est: Quam inscrutabilia sunt iudicia eius, et inuestigabiles uie eius !

15. Quapropter si et ante tempus Legis, et tempore ipso Legis iustos patres ex fide uiuentes, non possibilitas nature infirme et indige [2 1Kb] ac uitiate et sub peccato uenundate, sed Dei gratia per fidem iustificabat; et nunc eadem in apertum iam ueniens reuelata iustificat: anathemet ergo Pelagius scripta sua, ubi contra eam, etsi non per contumaciam, tamen per ignorantiam disputat, possibilitatem defendendo nature ad uincenda peccata, et implenda mandata; aut si ea sua esse negat, aut scriptis suis ab inimicis suis dicit immissa que sua esse negat, anathemet ea tamen et damnet paterna exhortatione et auctoritate Sanctimonie tue. Si uult ergo, onerosum sibi et perniciosum Ecclesie discat scandalum auferre; quod scandalum auditores et in peruersum dilectores eius usquequaque spargere non quiescunt. Si enim cognouerint eumdem librum, quem illius uel putant esse uel norunt, episcoporum catholicorum auctoritate, et maxime Sanctitatis tue, quam apud eum esse maioris ponderis minime dubitamus, ab eodem ipso anathematum atque damnatum, non eos ulterius existimamus ausuros, loquendo contra gratiam Dei, que reuelata est per passionem et resurrectionem Christi, pectora fidelia et simpliciter christiana turbare; sed potius adiuuante misericordia Domini,  concertantibus nobiscum caritate ac pietate flagrantibus orationibus tuis, non solum ut in eternum beati, uerum etiam iusti et sancti sint, non in sua uirtute, sed in eadem gratia confisuros. Unde et ad ipsum scriptam ab uno nostrum epistolam, ad quem per quemdam orientalem diaconum, ciuem autem Hipponensem, tanquam purgationis sue quedam scripta transmisit, tue Beatitudini potius credidimus dirigendam, melius iudicantes et petentes ut eam ei mittere ipse digneris: sic enim eam legere potius non dedignabitur, magis in illa eum qui misit, quam qui scripsit attendens.

16. Illud uero quod dicunt posse hominem esse sine peccato, et mandata Dei facile custodire si uelit, quamuis cum hoc per adiutorium gratie, que tamen per incarnationem Unigeniti eius reuelata atque donata est, dicitur, tolerabilius dici uideatur: tamen quoniam non immerito mouere potest, ubi et quando per eamdem gratiam id efficiatur in nobis, ut sine ullo prorsus peccato simus; utrum in hac uita quando caro concupiscit aduersus spiritum , an uero in illa cum fiet sermo qui scriptus est, Ubi est, mors, uictoria tua? ubi est, mors, aculeus tuus? Aculeus enim mortis est peccatum ; diligentius pertractandum propter alios quosdam qui senserunt, atque in suis litteris memorie mandauerunt, etiam in hac uita esse posse hominem sine peccato, non ab initio natiuitatis sue, sed conuersione a peccatis ad iustitiam, et a uita reproba ad bonam uitam. Sic enim intellexerunt quod de Zacaria et Elisabeth scriptum est, ambulasse eos in omnibus iustificationibus Domini sine querela. Hoc quod dictum est, sine querela; sine peccato dictum acceperunt, non quidem negantes, imo etiam, quod aliis locis in litteris eorum inuenitur, pie confitentes adiutorium gratie Domini nostri, non per naturalem spiritum hominis, sed per principalem Spiritum Dei . Qui parum uidentur considerasse ipsum Zacariam fuisse utique sacerdotem; omnes autem tunc sacerdotes necesse habebant ex lege Dei primitus pro peccatis suis offerre sacrificium, deinde pro populi . Sicut ergo nunc per orationis sacrificium conuincimur non esse sine peccato, quoniam iussi sumus dicere, Dimitte nobis debita nostra; ita et tunc per sacrificia uictimarum animalium conuincebantur sacerdotes sine peccato non esse, qui pro suis peccatis iubebantur offerre.

17. Quod si res ita se habet, ut per gratiam Saluatoris proficiamus quidem in hac uita, deficiente cupiditate, crescente caritate; perficiamur autem in illa uita, cupiditate exstincta, caritate completa: profecto illud quod scriptum est, Qui natus est ex Deo, non peccat , secundum ipsam caritatem dictum est, que sola non peccat. Ad natiuitatem quippe que ex Deo est, augenda et perficienda pertinet caritas; non ea que minuenda est et consumenda cupiditas: que tamen quamdiu est in membris nostris, lege quadam sua repugnat legi mentis; sed natus ex Deo, nec obediens desideriis eius, nec exhibens membra  sua arma iniquitatis peccato, potest dicere, Iam non ego operor illud, sed illud quod habitat in me peccatum .

18. Sed quoquo modo se habeat ista questio, quia etsi non inuenitur homo in hac uita sine peccato, id tamen dicitur posse fieri per adiutorium gratie et Spiritus Dei, quod ut fiat conandum atque poscendum est, tolerabiliter in eo quisque fallitur; nec diabolica impietas, sed error humanus est elaboranda et optanda affirmare, etiamsi quod affirmat non possit ostendere: id enim credit fieri posse, quod certe laudabile est uelle. Nobis autem sufficit quod nullus in Ecclesia Dei fidelium reperitur in quolibet prouectu excellentiaque iustitie, qui sibi audeat dicere non necessariam precationem orationis dominice, Dimitte nobis debita nostra; et dicat se non habere peccatum, ne seipsum decipiat, et ueritas in eo non sit , quamuis iam sine querela uiuat. Non enim qualecumque etiam tentationis humane, sed graue peccatum est quod in querelam uenit.

19. Cetera que illi obiecta sunt, sicut Gestis defensa peruiderit, ita de his procul dubio tua Beatitudo iudicabit. Dabit sane nobis ueniam suauitas mitissima cordis tui, quod prolixiorem epistolam fortassis quam uelles tue misimus Sanctitati. Non enim riuulum nostrum tuo largo fonti augendo refundimus; sed in hac non tamen parua tentatione temporis, unde nos liberet cui dicimus, Ne nos inferas in tentationem, utrum etiam noster, licet exiguus, ex eodem quo etiam tuus abundans, emanet capite fluentorum, hoc a te probari uolumus tuisque rescriptis de communi participatione unius gratie consolari.



EPISTOLA CLXXuIII [* 1Kb]  . Augustinus Hilario, de Pelagiana heresi duobus in Africa conciliis damnata.

Domino beatissimo, et in Christi ueritate uenerando fratri et consacerdoti HILARIO  , AUGUSTINUS, in Domino salutem.

1. Honorabilis filius noster Palladius cum de nostro littore nauigaret, beneficium poscendo magis dedit, ut non solum eum Benignitati tue, uerum etiam meipsum tuis orationibus commendarem, domine beatissime, et in Christi caritate uenerande frater. Quod cum facio, profecto et Sanctitas tua faciet quod de re ambo presumimus. Que autem circa nos sint, quoniam scio dilectionem uestram pro nobis, sicut et nostram pro uobis esse sollicitam, a memorato perlatore  audiet Sanctitas tua. uerumtamen quod maxime necessarium est breuiter dicam. Noua quedam heresis inimica gratie Christi contra Ecclesiam Christi conatur exsurgere; sed nondum euidenter ab Ecclesia separata est: hominum scilicet qui tantum audent infirmitati humane tribuere potestatis [1 1Kb] , ut hoc solum ad Dei gratiam pertinere contendant, quod cum libero arbitrio et non peccandi possibilitate creati sumus, et Dei mandata que a nobis implerentur accepimus; ceterum ad eadem mandata seruanda et implenda nullo diuino adiutorio nos egere. Necessariam uero nobis esse remissionem peccatorum, quia ea que a nobis in preteritum malefacta sunt, infecta facere non ualemus. Cauendis autem futuris uincendisque peccatis, omnibusque tentationibus uirtute superandis, sine ullo deinceps adiutorio gratie Dei naturali possibilitate humanam sufficere uoluntatem. Nec paruulos indigere gratia Saluatoris, qua per eius baptismum a perditione liberentur, eo quod nullum ex Adam contagium damnationis attraxerint.

2. Quam sint hec inimica gratie Dei, que per Iesum Christum Dominum nostrum humano generi indulta est, et quemadmodum totius fidei christiane fundamenta euertere moliantur, peruidet nobiscum uenerabilitas uestra. Neque apud uos tacere debuimus, ut eiusmodi homines, quos quidem sanari in Ecclesia, quam ex illa resecari magis uolumus et optamus, cura pastorali caueatis. Iam enim cum ista scriberem, cognoueramus in ecclesia Carthaginensi aduersus eos episcopalis concilii conditum fuisse decretum, per epistolam sancto et uenerabili Pape Innocentio dirigendum [2 1Kb] ; et nos de concilio Numidie ad eamdem apostolicam Sedem iam similiter scripseramus.

3. Omnes enim qui spem habemus in Christo, huic pestifere impietati resistere, eamque concorditer damnare et anathemare debemus: que contradicit etiam orationibus nostris, concedens quidem ut dicamus, Dimitte nobis debita nostra, sicut et nos dimittimus debitoribus nostris ; et hoc ita concedens, ut asserat hominem in hoc corruptibili corpore quod aggrauat animam, posse suis uiribus ad tantam iustitiam peruenire, ut neque hoc illi sit dicere necessarium, Dimitte nobis debita nostra. Illud uero quod sequitur, Ne nos inferas in tentationem , non sic accipiunt tanquam Deus orandus sit quo nos ad superandas tentationes adiuuet peccatorum, sed ne quisquam irruens corporaliter nos humanus casus affligat; quoniam peccatorum tentationes uincere ita sit iam in nostra positum potestate, possibilitate nature, ut hoc inaniter impetrandum orationibus arbitremur. Non possumus una epistola breui omnia uel plurima tante impietatis argumenta colligere, presertim quia cum ista conscriberem, perlatores nauigaturi me immorari diutius non sinebant.  Puto autem onerosum me non fuisse sanctis sensibus tuis, quod de tanto malo, omnique uigilantia [1 1Kb] , Domino adiuuante, uitando, tacere non potui.



EPISTOLA CLXXIX [* 1Kb]  . Augustinus Ioanni episcopo Ierosolymitano, retegens Pelagii heresim contentam in eius libro, quem ipsi transmittit una cum libro de Natura et Gratia a se contra istum elaborato; petens uicissim ut mittat Gesta ecclesiastica Diospolitane synodi, quibus Pelagius purgatus esse perhibetur.

Domino beatissimo, ac merito uenerabili fratri et cepiscopo IOANNI, AUGUSTINUS, in Domino salutem.

1. Quod tue Sanctitatis scripta non merui, nichil audeo succensere: melius enim perlatorem credo defuisse, quam me suspicor a tua ueneratione contemptum, domine beatissime, et merito uenerabilis frater. Nunc uero quoniam seruum Dei Lucam, per quem ista direxi, cito comperi esse rediturum, agam Domino, et tue benignitati uberes gratias, si me litteris fueris uisitare dignatus. Pelagium uero fratrem nostrum, filium tuum, quem audio quod multum diligis, hanc illi suggero exhibeas dilectionem, ut homines qui eum nouerunt et diligenter audierunt, non ab eo tuam Sanctitatem existiment falli.

2. Nam quidam ex discipulis eius adolescentes honestissime nati, et institutis liberalibus eruditi, spem quam habebant in seculo, eius exhortatione dimiserunt [2 1Kb] , et se ad Dei seruitium contulerunt. In quibus tamen cum apparuissent quedam sane doctrine aduersantia, que Saluatoris Euangelio continetur, et apostolicis sermonibus declaratur, id est cum inuenirentur contra Dei gratiam disputare, propter quam christiani sumus, et in qua spiritu ex fide spem iustitie exspectamus, et admonitionibus nostris inciperent emendari; dederunt mihi librum, quem eiusdem Pelagii esse dixerunt, rogantes ut ei potius responderem: quod posteaquam uidi me facere debere, ut eo modo error ipse nefarius de cordibus eorum perfectius auferretur, legi atque respondi.

3. In hoc libro ille Dei gratiam non appellat nisi naturam, qua libero arbitrio conditi sumus. Illam uero, quam innumerabilibus testimoniis sancta Scriptura commendat, ea nos iustificari, hoc est, iustos fieri docens, et in omni opere bono, siue agendo, siue perficiendo, Dei misericordia iuuari; quod etiam orationes sanctorum apertissime ostendunt, quibus ea petuntur a Domino, que precipiuntur a Domino: hanc ergo gratiam non solum tacet, sed ei contraria multa loquitur. Affirmat enim, uehementerque contendit, per solum liberum arbitrium sibi humanam sufficere posse naturam ad operandam iustitiam et omnia Dei mandata seruanda. Unde quis non uideat, cum eumdem  librum legerit, quemadmodum oppugnetur gratia Dei, de qua dicit Apostolus, Miser ego homo! quis me liberabit de corpore mortis huius? Gratia Dei per Dominum nostrum Iesum Christum ; et nullus locus diuino adiutorio relinquatur, propter quod orantes dicere debeamus, Ne nos inferas in tentationem ; sine causa etiam Dominus apostolo Petro dixisse uideatur, Rogaui pro te, ne deficiat fides tua , si hoc totum in nobis nullo auxilio Dei, sed potestate uoluntatis impletur?

4. His itaque disputationibus peruersis et impiis, non solum contradicitur orationibus nostris, quibus a Domino petimus quidquid sanctos petiisse legimus et tenemus; uerum etiam benedictionibus nostris resistitur, quando super populum dicimus, optantes eis et poscentes a Domino, ut eos abundare faciat in caritate inuicem, et in omnes , et det eis secundum diuitias glorie sue uirtute corroborari per Spiritum eius ; et impleat eos omni gaudio, et pace in credendo, et abundent in spe, et potentia Spiritus sancti . Utquid eis ista petimus, que populis a Domino petiisse Apostolum nouimus, si iam natura nostra, creata cum libero arbitrio, omnia hec sibi potest sua uoluntate prestare? utquid etiam dicit idem ipse Apostolus, Quotquot enim Spiritu Dei aguntur, hi filii sunt Dei; si spiritu nature nostre agimur, ut efficiamur filii Dei? utquid dicit similiter, Spiritus adiuuat infirmitatem nostram ; si natura nostra sic creata est, ut Spiritu ad opera iustitie non indigeat adiuuari? utquid scriptum est, Fidelis autem Deus, qui non permittet uos tentari super id quod potestis, sed faciet cum tentatione etiam exitum, ut possitis sustinere ; si iam ita conditi sumus, ut uiribus liberi arbitrii uniuersas tentationes sustinendo superare possimus?

5. Quid pluribus agam apud Sanctitatem uestram? quandoquidem me onerosum sentio; maxime quia per interpretem audis litteras meas. Si diligitis Pelagium, diligat uos etiam ipse, imo magis seipsum; et non uos fallat. Cum enim auditis eum confiteri gratiam Dei et adiutorium Dei, putatis hoc eum dicere quod et uos qui catholica regula sapitis, quoniam quid in libro suo scripserit ignoratis. Propter hoc, ipsum librum misi, et meum quo ei respondi; unde perspiciat uenerabilitas uestra, quam gratiam uel adiutorium Dei dicat, quando illi obiicitur quod gratie Dei et adiutorio contradicat. Proinde ostende illi docendo, et hortando, et pro eius salute, que in Christo esse debet, orando, ut eam Dei gratiam confiteatur, quam probantur sancti Dei fuisse confessi, cum a Domino ea ipsi peterent que illis iubebat ut facerent: quoniam neque iuberentur, nisi ut nostra uoluntas ostenderetur; neque peterentur, nisi ut uoluntatis infirmitas ab illo qui iusserat, iuuaretur.

6. Aperte interrogetur utrum ei placeat orandum esse a Domino ne peccemus. Quod si ei displicet, legatur in auribus eius Apostolus dicens, Oramus autem  ad Deum, ne quid faciatis mali : si autem placet, aperte predicet gratiam qua iuuamur, ne [1 1Kb] ipse faciat multum mali. Hac enim gratia Dei per Iesum Christum Dominum nostrum omnes liberantur, quicumque liberantur: quoniam nemo, preter ipsam, quolibet alio modo liberari potest. Propter hoc scriptum est, Sicut in Adam omnes moriuntur, sic et in Christo omnes uiuificabuntur : non quia nemo damnabitur; sed quia nemo aliter liberabitur [2 1Kb] . Quia sicut nulli nisi per Adam filii hominis, ita nulli nisi per Christum filii Dei. Omnes itaque filii hominis nonnisi per Adam, et omnes ex eis filii Dei nonnisi per Christum fieri possunt. Aperte itaque etiam hinc exprimat quid sentiat; utrum placeat ei etiam paruulos qui nondum iustitiam possunt uelle uel nolle, tamen propter unum hominem, per quem peccatum intrauit in mundum, et per peccatum mors, et ita in omnes homines pertransiit, in quo omnes peccauerunt , per Christi gratiam liberari: utrum etiam pro ipsis fusum credat sanguinem Christi propter originale peccatum, qui utique in remissionem fusus est peccatorum . De his maxime ab illo uolumus nosse quid credat, quid teneat, quid certe confiteatur et predicet. In aliis autem que illi obiiciuntur, etiamsi errare conuincitur, tamen donec corrigatur, tolerabilius sustinetur.

7. Peto etiam nobis transmittere, quibus perhibetur esse purgatus, ecclesiastica Gesta digneris. Quod ex multorum episcoporum desiderio peto, quos mecum de hac re fama incerta perturbat: sed ideo solus hoc scripsi, quia occasionem perlatoris festinantis a nobis, quem cito ad nos audiui posse remeare, pretermittere nolui. Pro quibus Gestis iam nobis misit non quidem ullam partem Gestorum, sed quamdam a se conscriptam uelut defensionem suam, qua se dixit obiectis respondisse Gallorum  . In qua, ut alia omittam, cum ad illud responderet, quod ei obiectum est, eum dixisse posse hominem esse sine peccato, et mandata Dei custodire si uelit, Diximus, inquit; hanc enim illi Deus possibilitatem dedit. Non diximus, quoniam inueniatur quis ab infantia usque ad senectam, qui nunquam peccauerit; sed quoniam a peccatis conuersus labore proprio, et gratia Dei adiutus potest absque peccato esse, nec propter hoc in posterum erit inconuertibilis.

8. In hac Pelagii responsione cernit Reuerentia tua hoc eum fuisse confessum, priorem hominis uitam, que est ab infantia, sine peccato non esse, sed eum ad uitam que sine peccato sit, labore proprio et adiuto per gratiam Dei posse conuerti. Cur ergo in hoc libro, cui respondi, uel ita hic uixisse dicit, ut nichil omnino peccauerit? Nam eius de hac re ista sunt uerba: Hoc, inquit, recte dici potest de his quorum neque bonorum, neque malorum Scriptura sit memor: de illis uero quorum iustitie meminit, et peccatorum sine  dubio meminisset, si qua eos peccasse sensisset. Sed esto, inquit, aliis temporibus turbe numerositate omnium dissimulauerit peccata contexere; in ipso statim mundi primordio, ubi nonnisi quatuor homines erant, quid, inquit, dicimus, cur non omnium uoluerit dicta memorare? Utrumne ingentis multitudinis causa, que nondum erat? an quia illorum tantum, qui commiserant, meminit, illius uero qui nulla commiserat, meminisse non potuit? Certe, inquit, primo in tempore Adam et Eua, ex quibus Cain et Abel nati sunt, quatuor homines tantum fuisse referuntur. Peccauit Eua; Scriptura hoc prodidit: Adam quoque deliquit; eadem Scriptura non tacuit: sed et Cain peccasse ipsa quoque Scriptura testata est. Quorum non modo peccata, uerum etiam peccatorum indicat qualitatem. Quod si et Abel peccasset, inquit, et hoc sine dubio Scriptura dixisset: si non dixit, ergo nec ille peccauit.

9. Hec uerba de libro eius decerpsi, que in ipso quoque uolumine tua Sanctitas poterit inuenire; ut intelligatis quemadmodum et cetera neganti credere debeatis. Nisi forte dicat ipsum Abel nichil peccasse; sed ideo non fuisse sine peccato, et ideo non posse Domino comparari, qui in carne mortali solus sine peccato fuit, quia erat in Abel originale peccatum, quod de Adam traxerat, non in seipso ipse commiserat: utinam saltem hoc dicat, ut interim eius de baptismo paruulorum certam sententiam tenere possimus! Aut si forte, quoniam dixit ab infantia usque ad senectutem, ideo dicat Abel non peccasse, quia nec senuisse monstratur. Non hoc indicant uerba eius: ab initio priorem uitam dixit peccatricem; posteriorem uero posse esse sine peccato. Ait enim non se dixisse, quoniam inueniatur quis ab infantia usque ad senectutem, qui non peccauerit; sed quoniam a peccatis conuersus labore proprio, et gratia Dei adiutus potest absque peccato esse. Cum enim dicit, a peccatis conuersus, ostendit priorem uitam in peccatis agi. Fateatur ergo quod peccauerit Abel, cuius prima uita fuit in seculo, quam fatetur non [1 1Kb] carere peccatis, et respiciat librum suum, ubi eum dixisse constat, quod ait in hac defensione, Non diximus.

10. Si autem et hunc librum, uel hunc in eo libro locum esse negauerit suum; ego quidem idoneos testes habeo honestos et fideles uiros, et eius sine dubio dilectores, quibus attestantibus purgare me possum, quod eumdem librum ipsi mihi dederint, et ibi hoc legatur, eumque Pelagii esse dixerint, ut saltem hoc mihi sufficiat, ne dicat a me fuisse siue conscriptum, siue falsatum. Iam inter illos eligat quisque cui credat; meum non est de hac re diutius disputare. Rogamus ut certe transmittas ipsi, si negauerit se ista sentire, que illi obiiciuntur inimica gratie Christi. Tam quippe operta est eius defensio, ut si uestram sanctam prudentiam, qui eius alia scripta non nostis, nulla uerborum ambiguitate fefellerit, magno gaudio gratulabimur; non multum curantes utrum illa peruersa  et impia nunquam senserit, an se ab eis aliquando correxerit.



EPISTOLA CLXXX [* 1Kb]  . Augustinus Oceano, rescribens paucis de anime origine, et de officioso mendacio, petensque ut mittat Hieronymi librum de Resurrectione carnis.

Domino merito carissimo, et in Christi membris honorando fratri OCEANO, AUGUSTINUS, salutem.

1. Duas accepi simul epistolas Dilectionis tue, quarum in una facis tertie mentionem, et eam te prius misisse commemoras; quam accepisse non recolo, imo bene mihi recolere uideor quod non acceperim. De iis tamen quas accepi, ago uberes gratias benignitati erga nos tue. Quibus ut non continuo responderem, in alia atque alia diuersarum occupationum tempestate direptus sum Unde nunc stillam uacantis temporis nactus, respondere aliquid malui, quam ad tuam sincerissimam caritatem diuturnum habere silentium, et fieri taciturnitate, quam loquacitate importunior.

2. De origine animarum quid sanctus Hieronymus sentiat, iam sciebam, et hec ipsa que ex libro eius in epistola tua posuisti uerba iam legeram. uerum non hoc questionem molestam facit, quod mouet quosdam, quomodo Deus adulterinis etiam conceptibus iuste animas largiatur; cum bene uiuentibus, et ad Deum fide ac pietate conuersis, ne propria quidem, quanto minus parentum, possint obesse peccata. Sed merito queritur, si uerum est nouas ex nichilo animas singulas singulis nascentibus fieri, quomodo tam innumerabiles anime paruulorum, quas Deo certum est, ante rationales annos, antequam quidquam iustum iniustumue sapere uel capere possint, sine Baptismo de corporibus exituras, iuste in damnationem dentur, ab illo utique apud quem non est iniquitas . Non opus est de hac re plura dicere, cum scias quid uelim, uel potius quid nolim dicere; satis existimo sapienti esse quod dixi. uerumtamen si aliquid hinc, quo ista questio solui queat, uel legisti, uel ex ore eius audisti, uel tibi ipsi Dominus cogitanti donauit ut noueris; impartire, obsecro, mihi, ut gratias uberiores agam.

3. Illud uero de officioso utilique mendacio, quod exemplo Domini de die et hora huius seculi finiendi nec Filium scire dicentis , putasti esse soluendum; conatu quidem ingenii tui, cum legerem, delectabar, sed nullo modo mihi uidetur tropicam locutionem recte dici posse mendacium. Non enim mendacium est, cum diem letum dicimus, quod letos faciat; aut tristem lupinum, quod gustantis uultum amaro sapore contristet; sicut Deum scire, cum cognoscentem hominem facit; hoc enim dictum ad Abraham  ipse commemorasti. Nequaquam sunt ista mendacia; quod ipse facillime aduertis. Proinde beatus Hilarius, cum obscuram questionem  obscuro hoc genere tropice locutionis aperuit, ut intelligeremus in eo se nimirum dixisse nescientem, in quo alios facit occultando nescientes, non excusauit mendacium, sed mendacium non esse monstrauit; non solum in his usitatioribus tropis, uerum in illa etiam, que appellatur metaphora, que loquendi consuetudine omnibus nota est . Nam gemmare uites, fluctuare segetes, florere iuuenes, contendet quispiam esse mendacium, quod in his rebus nec undas, nec lapides, nec herbas, nec arbores uidet, ubi proprie ista uerba dicuntur?

4. Porro autem pro tuo ingenio atque eruditione facillime perspicis quantum ab his differat quod ait Apostolus: Cum uiderem quia non recte ingrediuntur ad ueritatem Euangelii, dixi Petro coram omnibus, Si tu, cum sis Iudeus, gentiliter et non iudaice uiuis, quemadmodum Gentes cogis iudaizare ? Nulla est hic tropica obscuritas, uerba sunt propria aperte locutionis. Hoc profecto Doctor Gentium, his quos parturiebat donec Christus formaretur in eis , et quibus sub diuina attestatione predixerat, Que autem scribo uobis, ecce coram Deo, quia non mentior , aut uerum dixit, aut falsum: si falsum, quod absit, que sequantur aduertis; et ambo ista exhorrescas admonet [1 1Kb] ueritatis indicium, et in apostolo Petro mirabilis humilitatis exemplum.

5. Sed quid hinc diutius? cum de hac questione inter nos, ego et predictus uenerabilis frater Hieronymus satis litteris egerimus; et in hoc opere recentissimo, quod sub nomine Critobuli aduersus Pelagium modo edidit , eamdem de ista re gesta dictisque apostolicis sententiam tenuit, quam beatissimi Cypriani etiam nos secuti sumus . Illud potius de origine animarum, non propter partus adulterinos, sed propter innocentium, quod absit, damnationem, quod, opinor, non stulte queritur; si quid a tali ac tanto didicisti uiro, quod recte responderi ambigentibus possit, queso nobiscum communicare non abnuas. Ita quippe mihi in epistolis tuis eruditus et suauis apparuisti, ut opere pretium sit tecum litteris colloqui. Nescio sane quem librum eiusdem hominis Dei, quem presbyter Orosius attulit, tueque Dilectioni describendum dedit, ubi de resurrectione carnis preclare disputasse laudatur, iam nobis peto non differas mittere. Ideo quippe non eum cito poposcimus, quia et describendum et emendandum utique cogitauimus; cui utrique operi largissimum iam putamus tempus indultum. Memor nostri Deo uiuas.





EPISTOLA CLXXXI [* 1Kb]  . Innocentius, Carthaginensis concilii Patribus, confirmans ipsorum doctrinam ac sententiam aduersus Pelagianos.

 INNOCENTIUS, AURELIO, NUMIDIO [1 1Kb] , RUSTICIANO, RIDENTIANO, EuAGRIO, ANTONIO, PALATINO, ADEODATO, uINCENTIO, PUBLIANO, THEASIO, TUTO, PANNONIO, uICTORI, RESTITUTO, alteri RESTITUTO, RUSTICO, FORTUNATIANO, AMPELIO, AMBIuIO, FELICI, DONATIANO, ADEODATO, OCTAuIO, SEROTINO, MAIORINO, POSTHUMIANO, CRISPULO, uICTORI, alteri uICTORI, LEUCIO, MARIANO, FRUCTUOSO, FAUSTINIANO, QUODuULTDEO, CANDORIO, MAXIMO, MEGASIO, RUSTICO, RUFINIANO, PROCULO, SEuERO, THOMAE, IANUARIO, OCTAuIANO, PRAETEXTATO, SIXTO, QUODuULTDEO, PENTADIO, QUODuULTDEO, CYPRIANO, SERuILIO, PELAGIANO, MARCELLO, uENANTIO, DIDYMO, SATURNINO, BIZACENO, GERMANO, GERMANIANO, INuENTIO, MAIORINO, INuENTIO, CANDIDO, CYPRIANO, ROMANIANO, EMILIANO, AFRICANO, MARCELLINO [2 1Kb] et ceteris qui in Carthaginensi concilio affuerunt dilectissimis fratribus, in Domino salutem.

1. In requirendo de [3 1Kb] his rebus, quas omni cum sollicitudine decet a sacerdotibus, maximeque a uero iustoque et catholico tractari concilio, antique traditionis exempla seruantes, et ecclesiastice memores discipline, nostre religionis uigorem non minus nunc in consulendo, quam antea cum pronuntiaretis, uera ratione firmastis, qui ad nostrum referendum approbastis esse iudicium, scientes quid apostolice Sedi, cum omnes hoc loco positi ipsum sequi desideremus apostolum, debeatur, a quo ipse episcopatus et tota auctoritas nominis huius emersit. Quem sequentes, tam mala damnare nouimus quam probare laudanda. uel id uero quod patrum instituta sacerdotali custodientes officio non censetis esse calcanda, quod illi non humana, sed diuina decreuere sententia, ut quidquid quamuis in disiunctis remotisque prouinciis ageretur, non prius ducerent finiendum, nisi ad huius Sedis notitiam perueniret: ut tota huius auctoritate iusta que fuerit pronuntiatio firmaretur, indeque sumerent cetere Ecclesie  quid preciperent, quos abluerent, quos uelut ceno inemundabili sordidatos mundis digna corporibus unda uitaret.

2. Gratulor igitur, fratres karissimi, quod per fratrem et cepiscopum nostrum Iulium litteras ad nos destinastis, et cum illis curam geritis quibus presidetis Ecclesiis, sollicitudinem uestram pro omnium utilitate monstratis, et per cunctas totius orbis Ecclesias omnibus una quod prosit decernendum esse deposcitis: ut suis constabilita regulis Ecclesia, et hoc, quo illos caueat, pronuntiationis iuste firmata decreto talibus pauere non possit [4 1Kb] qui peruersis instructi, imo destructi uerborum argutiis,  sub imagine catholice fidei disputantes, uelut pestiferum exhalantes uirus, ut hominum recte sentientium in deteriorem partem corda corrumpant, totam ueri dogmatis querunt euertere disciplinam.

3. Sanandum ergo celerius, ne longius exsecrandus animis morbus irrepat: sicut medicus cum uiderit huius terreni corporis aliquem esse languorem, magnum sue artis estimat documentum, si cito quis illius interuentu desperatus euadat; uel cum putre uulnus aspexerit, adhibet fomenta uel cetera, quibus illud possit quod natum fuerat uulnus obduci; ac si id manens sanari non poterit, ne corpus reliquum sua tabe corrumpat, ferro amputat quod nocebat, quo reliquum integrum seruet et intactum. Precidendum id ergo est, quod uelut puro sanoque nimium corpori uulnus obrepsit, ne cum tardius abstergitur, in ipsis pene uisceribus huius mali non exhaurienda post sentina considat.

4. Nam quid nos de his posthac rectum mentibus existimemus, qui sibi se putant debere quod boni sunt, nec illum considerant cuius quotidie gratiam consequuntur? Sed iam isti, qui tales sunt, nullam Dei gratiam consequuntur, qui sine illo tantum se assequi posse confidunt, quantum uix illi qui ab illo postulant, accipere promerentur. Quid enim tam iniquum potest esse, tam barbarum, tam totius religionis ignarum, tam christianis mentibus inimicum, quam huic te negare debere quidquid in quotidiana gratia consequeris, cui te ipse confiteris debere quod natus es? Ergo eris tibi in prouidendo prestantior, quam potest in te esse, qui te ut esses effecit! Et cum te putes ei debere quod uiuis, quomodo te non putas illi debere quod quotidianam eius consequendo gratiam taliter uiuis? Et qui nos adiutorio negas indigere diuino, quasi ex nostra in totum possibilitate perfectos, quomodo non [1 1Kb] adiutorium eius in nos, cum tales a nobis etiam esse possumus, prouocamus?

5. Qui enim adiutorium Dei negat, uellem interrogare quid dicat; nos non mereri, an illum hoc non posse prestare? an nichil esse propter quod unusquisque hoc debeat postulare? Posse hoc Deum, opera ipsa testantur; et adiutorio quotidiano nos egere, negare non possumus. Hoc enim seu bene uiuimus, prouocamus, ut melius sanctiusque uiuamus; seu praue sentientes a bonis auertimur, ut ad rectam redeamus uiam, eius auxilio plus egemus. Nam quid tam mortiferum, tam preceps uideatur ad casum, tam expositum ad omnia pericula, si hoc solum nobis putantes posse sufficere, quod liberum arbitrium cum nasceremur accepimus, ultra iam a Domino nichil queramus, id est, auctoris nostri obliti, eius potentiam ut nos ostendamus liberos, abiuremus, quasi iam amplius quod possit dare non habeat, qui te in tuo ortu liberum fecit? nescientes quod nisi magnis precibus in nos Dei gratia implorata descendat, nequaquam terrene labis et mundani corporis uincere conemur errores, cum pares nos ad resistendum non liberum arbitrium, sed Dei solum  facere possit auxilium.

6. Nam si ille clamat adiutorio sibi opus esse diuino, qui digne hoc non quereret, si cui liberum arbitrium plus prodesset; quippe cum uir beatus et iam electus a Domino nichil egeret; tamen ita Deum deprecatur postulans, »Adiutor meus esto; ne derelinquas me, neque despicias me, Deus salutaris meus« : nos nobis liberum arbitrium; ille sibi Deum postulat adiutorem! quod nati sumus posse sufficere nos dicimus, ille Deum ne derelinquatur exorat! Non, rogo, manifeste discimus, quid oremus [1 1Kb] , cum ille tantopere beatus, ut supra diximus, uir ne despiciatur exoplat? Illi enim necesse est ista arguant, qui illa confirmant. Dauid enim orationis ignarus, et sue nature nescius accusetur, qui cum [2 1Kb] sciat tantum in sua inesse natura, adiutorem sibi Deum et assiduum adiutorem, nec illi sufficit assiduum, sed ne aliquando illum despiciat, orationibus pronus exoptat, et per corpus omne Psalterii hoc et predicat et clamat! Si ergo hoc ille tam magnus sicut assidue dicere, ita necessarium confessus est ut doceret; quemadmodum Pelagius Celestiusque seposita omni responsione Psalmorum, talique abdicata doctrina, suasuros se aliquibus esse confidunt, nos adiutorium Dei nec debere querere, nec eo egere; cum omnes sancti nichil se sine hoc agere posse testentur?

7. Liberum enim arbitrium olim ille perpessus, dum suis inconsultius utitur bonis, cadens in preuaricationis profunda demersus est; et nichil quemadmodum exinde surgere posset inuenit; suaque in eternum libertate deceptus huius ruine iacuisset oppressu, nisi eum post Christi pro sua gratia releuasset aduentus: qui per noue regenerationis purificationem, omne preteritum uitium sui baptismatis iauacro purgauit, et eius firmans statum quo rectius stabiliusque procederet, tamen suam gratiam in posterum non negauit. Nam quamuis redemisset hominem a preteritis ille peccatis, tamen sciens iterum posse peccare, ad reparationem sibi, quemadmodum posset illum et post ista corrigere, multa seruauit: quotidiana prestat ille remedia, quibus nisi freti confisique nitamur, nullatenus uincere humanos poterimus errores. Necesse est enim ut quo auxiliante uincimus, eo iterum non adiuuante uincamur. Sed possem plura dicere, nisi uos constaret cuncta dixisse.

8. Quisquis ergo huic assentiens uidetur esse sententie, qua dicat adiutorio nobis non opus esse diuino, inimicum se catholice fidei, et Dei beneficiis profitetur ingratum. Nam [3 1Kb] nec nostra communione sunt digni, quam predicando taliter polluerunt. Ipsi enim sua sponte dum sequuntur illa que dicunt, longius a uera religione refugerunt. Cum enim hoc totum in nostra professione consistat, quotidianisque precibus nichil agamus nisi quemadmodum Dei misericordiam consequamur; quemadmodum ferre possumus ista iactantes? Quis, rogo, tantus illorum pectora error obcecat, ut, si ipsi nullam Dei  gratiam sentiunt, quia nec digni sunt nec merentur, nec de aliis considerent quid quotidie singulis gratia diuina largitur? Sunt quidem isti omni cecitate dignissimi, qui nec hoc sibi reliquerunt, ut se auxilio credant reuocari ab erroribus posse diuino. Negantes enim adiutorium, non aliis, sed sibi hoc penitus abstulerunt; qui auellendi sunt longius, et ab Ecclesie procul remouendi uisceribus, ne diu inultus multa [1 1Kb] occupans, insanabilis post error increscat. Si enim diu sub hac fuerint impunitate uersati, necesse est multos in hanc sue prauitatem mentis inducant decipiantque innocentes, uel potius imprudentes, qui fidem catholicam sequuntur. Putabunt enim eos recte sentire, quos adhuc uiderint in Ecclesia perdurare.

9. Separetur ergo a sano corpore uulnus insanum, remotoque morbi seuientis afflatu cautius que sunt sincera perdurent, et grex purior ab hac mali pecoris contagione purgetur. Sit totius corporis illibata perfectio, quam uos sequi et tenere hac in illos pronuntiatione cognouimus, et una uobiscum pari assensione seruamus. Qui si tamen aliquod in se Dei adiutorium, quod hucusque negauerunt, prouocarint, et opus sibi eius auxilio esse cognouerint, ut hac labe in quam sui cordis incuruatione corruerant, liberentur, et quasi in lucem de feda tracti caligine, remotis abdicatisque omnibus, quibus totus, neuerum aspicerent, fedabatur et caligabat aspectus, damnent hec que hucusque senserunt, et aliquando animum rectis disputationibus commodantes, ab hac aliquantulum labe correcti, ueris se sanandos consiliis tribuant atque submittant. Quod si fecerint, erit in potestate pontificum, istis aliquatenus subuenire, et talibus aliquam curam prestare uulneribus, quam solet lapsis, cum resipuerint, Ecclesia non negare: ut a suis reuocati precipitiis, intra ouile Domini redigantur; ne foris positi, et tanto presidio a fide munitionis exclusi, periculis omnibus exponantur, deuorandi luporum dentibus atque uexandi, quibus obsistere hac, qua illos in se irritauerant doctrine peruersitate, non possint. Sed satis uestris monitis, sic abundantibus nostre legis exemplis, probatur esse responsum; nec quidquam superesse duximus quod dicamus, cum nichil pretermissum a uobis, nichil constet esse suppressum, quo illi refutati et penitus agnoscantur esse conuicti. Ideoque a nobis testimonia nulla ponuntur, quia et his plena relatio est, et satis constat tot doctissimos sacerdotes cuncta dixisse, nec decet credere uos aliquid, quod ad causam possit proficere, preteriisse. Et alia manu: Bene ualete, fratres. Et ad latus: Data uI cal. [2 1Kb] febr. post consulatum Theodosii Augusti uII, et Iunii Quarti u. c.





EPISTOLA CLXXXII [* 1Kb]  . Innocentius Romanus pontifex, Patribus concilii Mileuitani, comprobans illorum acta aduersus Pelagianos.


INNOCENTIUS, SILuANO seni, uALENTINO, et ceteris qui in Mileuitana synodo interfuerunt dilectissimis fratribus, in Domino salutem.

1. Inter ceteras Romane Ecclesie curas, et apostolice Sedis occupationes, quibus diuersorum [1 1Kb] consulta fideli ac modica disceptatione tractamus, frater et cepiscopus noster Iulius Dilectionis uestre litteras, quas ex Mileuitano concilio [2 1Kb] cura fidei propensiore misistis, mihi inopinanter ingessit, Carthaginensis etiam synodi querele parilis scripta subiungens. Nimirum exsultat Ecclesia tantam sollicitudinem commissis gregibus exhibere pastores, ut non solum neminem ex his patiantur errare, sed si quas magis ouium sceue delectationis herba seduxit, ac si in errore permanserint, aut segregari penitus uelint, aut illicenter dudum petita uitantes, custodie pristine circumspectione tutari, in utraque parte uidelicet consulentes, ne uel suscipiendo tales simili cetere seducantur exemplo; uel spernendo redeuntes, luporum morsibus uideantur ingeste. Prudens admodum et catholice fidei plena consultatio [3 1Kb] . Quis enim aut tolerare possit errantem, aut non recipere se corrigentem? Nam ut durum arbitror conniuentiam prebere peccantibus, ita impium iudico manum negare conuersis.

2. Diligenter ergo et congrue apostolici consulitis honoris arcana  super anxiis rebus, que sit tenenda sententia, antique scilicet regule formam secuti, quam toto semper ab orbe mecum nostis esse seruatam. uerum hec missa facio; neque enim hoc uestram credo tatere prudentiam: qui id enim actione firmastis, nisi scientes quod per omnes prouincias de apostolico fonte petentibus responsa semper emanent? presertim quoties fidei ratio uentilatur, arbitror omnes fratres et cepiscopos nostros, nonnisi ad Petrum, id est, sui nominis et honoris auctorem referre debere, uelut nunc retulit uestra Dilectio, quod per totum mundum possit omnibus Ecclesiis in commune prodesse. Fiant enim necesse est cautiores, cum inuentores malorum, ad duplicis relationem synodi, sententie nostre statutis uiderint ab ecclesiastica communione seiunctos.

3. Gemino igitur bono caritas uestra fungetur. Nam et canonum potiemini gratia seruatorum, et beneficio uestro totus orbis utetur. Quis enim catholicorum uirorum cum aduersariis Christi uelit ulterius miscere sermonem? quis saltem ipsam lucem uite communione partiri? Noue hereseos nimirum fugiantur auctores. Quid enim acerbius in Deum fingere potuerunt, quam cum adiutoria diuina cassarent, causamque quotidiane precationis auferrent? Hoc est dicere, Quid mihi opus est Deo? Merito  in hos dicat Hymnidicus: »Ecce homines, qui non posuerunt Deum adiutorem sibi« . Negantes ergo auxilium Dei, inquiunt hominem sibi posse sufficere, nec gratia hunc egere diuina, qua priuatus necesse est diaboli laqueis irretitus occumbat, dum ad omnia uite perficienda mandata, sola tantummodo libertate contendat. O prauissimarum mentium peruersa doctrina! Aduertat id tandem quod primum hominem ita libertas ipsa decepit, ut, dum indulgentius frenis eius utitur, in preuaricationem presumptione conciderit; nec ex hac potuit erui, nisi prouidentia regenerationis, statum pristine libertatis Christi Domini reformasset aduentus. Audiat Dauid dicentem, »Adiutorium nostrum in nomine Domini« ; et, »Adiutor meus esto, ne derelinquas me, neque despicias me, Deus salutaris meus« : que incassum dixerit, si tantum in eius erat positum uoluntate quod a Domino flebili sermone poscebat.

4. Que cum ita sint, cumque in omnibus diuinis paginis uoluntati libere nonnisi adiutorium Dei legamus esse nectendum, eamque nichil posse celestibus presidiis destitutam; quonam modo huic soli possibilitatem hanc pertinaciter, ut asseritis, defendentes, sibimet, imo, quod est dignius dolore communi, iam plurimis Pelagius Celestiusque persuadent? Multifariis equidem ad destruendum tale magisterium uti possemus exemplis, nisi sciremus Sanctitatem uestram ad plenum Scripturas omnes callere diuinas; presertim cum uestra relatio tantis ac talibus testimoniis sit referta, ut his solis ualeat presens dogma rescindi; opusque non esse reconditis, cum et iis que facile uobis occurrentia posuistis, nec audeant obuiare, nec possint. Ergo Dei gratiam conantur auferre, quam necesse est, etiam restituta nobis status pristini libertate, queramus: quippe qui nec alias diaboli machinas, nisi eadem possumus iuuante uitare.

5. Illud uero quod eos uestra fraternitas asserit predicare, paruulos eterne uite premiis etiam sine Baptismatis gratia posse donari, perfatuum est. Nisi enim manducauerint carnem Filii hominis, et biberint sanguinem eius, non habebunt uitam in semetipsis . Qui autem hanc eis sine regeneratione defendunt, uidentur mihi ipsum Baptismum uelle cassare, cum predicant hos habere quod in eos creditur nonnisi Baptismate conferendum. Si ergo nichil uolunt officere non renasci, fateantur necesse est nec regenerationis sacra fluenta prodesse. uerum ut superfluorum hominum praua doctrina celeri ueritatis possit ratione discindi, proclamat hoc Dominus in Euangelio, dicens: »Sinite infantes uenire ad me, et nolite eos prohibere; talium est enim regnum celorum« .

6. Quare Pelagium Celestiumque, id est inuentores uocum nouarum, que, sicut dixit Apostolus, edificationis nichil, sed magis uanissimas consueuerunt parere questiones, ecclesiastica communione priuari, apostolici uigoris auctoritate censemus, donec resipiscant de diaboli laqueis, a quo captiui tenentur secundum ipsius uoluntatem ; eosque interim dominico ouili non recipi, quod ipsi, peruerse uie secuti tramitem, deserere uoluerunt: abscindendi sunt enim qui uos conturbant,  et uolunt conuertere Euangelium Christi . Simul autem precipimus ut quicumque id pertinacia simili defensare nituntur, par eos uindicta constringat. Non solum enim qui faciunt, sed etiam qui consentiunt facientibus digni sunt morte [1 1Kb] ; quia non multum interesse arbitror inter committentis animum, et consentientis fauorem. Addo et amplius: plerumque dediscit errare, cui nemo consentit. Hec igitur, fratres karissimi, in supradictos maneat fixa sententia; absint atriis Domini, careant [2 1Kb] custodia pastorali, ne duarum ouium dira contagia serpant forsitan per uulgus incautum, rapacique lupus corde letetur intra ouile dominicum tantas ouium fusas cateruas, dum a custodibus dissimulanter habetur uulnus duarum. Prospiciendum est ergo ne permittendo lupos, mercenarii magis uideamur esse quam pastores.

7. Iubemus sane, quoniam Christus Dominus propria uoce significauit nolle se mortem morientis, tantum ut reuertatur et uiuat , si unquam ad sanum, deposito praui dogmatis errore, resipuerint, damnarintque ea quorum se ipsi preuaricatione damnarunt, eis medicinam solitam, id est receptaculum suum ab Ecclesia non negari: ne dum eos redeuntes forsitan prohibemus, uere extra ouile remanentes et exspectantes, hostis [3 1Kb] rabidis faucibus glutiantur, quas in semetipsos spiculis male disputationis armarunt. Bene ualete, fratres. Datum sexto calend. februarias, Honorio et Constantio uiris clarissimis consulibus.





EPISTOLA CLXXXIII [* 1Kb]  . Innocentii ad quinque Episcopos rescriptum, improbantis doctrinam Pelagii, eumque, nisi heresim eiuret, damnandum esse pronuntiantis.

Dilectissimis fratribus AURELIO, ALYPIO, AUGUSTINO, EuODIO et POSSIDIO episcopis, INNOCENTIUS, salutem.

1. Fraternitatis uestre litteras, plenas fidei, totoque religionis catholice uigore firmatas, a duobus missas conciliis per fratrem et cepiscopum nostrum Iulium pergrato suscepimus animo, quod earum tenor omnisque contextio in consideratione quotidiane gratie Dei, et in eorum correctione qui contra sentiunt, integra ratione consistit; ut et illis omnem tollere possit errorem, et idoneum, dato quouis [4 1Kb] nostre legis exemplo, quem sequi debeant dignum possint prebere doctorem. Sed de his iam satis, ut opinor, supra diximus, cum uestris relationibus respondentes rescripsimus quid uel de illorum perfidia, uel de uestra sententia sentiremus. Sed subinde contra eos subuenit et suppeditat quod dicatur, nec potest aliquando deesse [5 1Kb] quod uincat, cum tam miserum impiumque sit quod nostre fidei uirtute et ipsa plenius  ueritate uincatur. Qui enim omnem uite spem respuit atque contempsit, inimica damnabilique cor suum disputatione confundens, cum credit nichil esse quod a Deo accipiat, nec aliquid superesse quod petat ad sanandum se; qui sibi hoc abstulit, ulterius quid reliquit?

2. Si ergo sunt aliqui, quos in sui defensionem peruersitas tanta deuinxit, qui huic se dogmati dedant atque coniungant, sperantes hoc ad catholicam pertinere doctrinam, quod abhorrens longius et penitus approbatur aduersum, infecti illorum et monitis et uerbis ut laberentur inducti, quatenus ad rectum uie tramitem redeant festinabunt, ne diutius mentem obsidens uelut eorum sensibus pastus error inuadat. Nam si Pelagius quocumque restitit loco, eorum animos qui facile uel simpliciter crederent disputanti, hac affirmatione decepit: seu hac illi in urbe sint , siue in quouis terrarum loco degant; Dei nostri misericordia gratiaque credimus quod facile corrigantur, audita eius damnatione qui fuerit pertinax et resistens huius dogmatis auctor inuentus; nec interest ubi isti fuerint, dum ubicumque inueniri potuerint sint sanandi.

3. Nobis tamen nec persuaderi potest eum esse purgatum, quamuis ad nos a nescio quibus laicis [1 1Kb] sint Gesta perlata, quibus ille et auditum se crederet et absolutum: que utrum uera sint dubitamus, quod sub nulla illius concilii [2 1Kb] prosecutione uenerunt, nec eorum aliquas accepimus de hac re litteras, apud quos istius rei iste prestitit causas. Quod si de sua ille potuisset purgatione confidere, hoc magis eredimus quod egisset, quod multo uerius esse potuerat, ut illos cogeret epistolis suis, qui diiudicauerunt, indicare. uerum cum sint aliqua in ipsis posita Gestis, que obiecta partim ille uitando suppressit, partim multa in se uerba retorquendo tota obscuritate confudit; aliqua magis falsis argumentis quam uera ratione, ut ad tempus poterat uideri, purgauit, negando alia, alia falsa interpretatione uertendo.

4. Sed utinam, quod optandum magis est, iam se ille ad ueram catholice fidei uiam ab illo sui tramitis errore conuertat, ut cupiat uelitque purgari, considerans quotidianam Dei gratiam, adiutoriumque cognoscens, ut uideatur uerum, et approbetur ab omnibus manifesta ratione correctus, non Gestorum indicio, sed ad catholicam fidem corde conuerso! Unde non possumus illorum nec culpare nec approbare iudicium, cum nesciamus utrum uera sint Gesta; aut si uera sunt, illum constet magis subterfugisse, quam se tota ueritate purgasse. Qui si confidit nouitque non se nostra dignum esse damnatione, quod dicat iam totum hoc se refutasse quod dixerat, non a nobis accersiri, sed ipse debet potius festinare, ut possit absolui. Nam si adhuc taliter sentit, quando se nostro iudicio quibusuis acceptis litteris, cum sciat damnandum  se esse, committet? Quod si accersiendus esset, ab iis melius fieret, qui magis proximi et non longo terrarum spatio uidentur esse disiuncti. Sed non deerit cura, si medicine prebeat ille materiam. Potest enim damnare que senserat, ac, dalis litteris, erroris sui, ut regressum ad nos decet, ueniam postulare, fratres karissimi.

5. Librum sane, qui eius esse diceretur, nobis à uestra Charitate transmissum euoluimus: in quo multa contra Dei gratiam legimus esse conscripta, multa blasphema, nichil quod placeret, et nichil pene quod non penitus displiceret, a quouis damnandum atque calcandum; cuius similia, nisi qui ista scripserat, nemo alter in mentem reciperet atque sentiret. Nam hoc loco latius de lege disputare, uelut coram posito repugnanteque Pelagio, necessarium esse non duximus, cum uobiscum totam [1 1Kb] scientibus parique nobiscum assensione gaudentibus colloquamur. Tunc enim melius hec exempla ponuntur, quando cum iis quos harum constat rerum imprudentes esse, tractamus. Nam de nature possibilitate, de libero arbitrio, et de omni Dei gratia, et quotidiana gratia, cui non sit recte sentienti uberrimum disputare? Anathematizet ergo ista que sensit, ut illi qui eius sermonibus fuerant preceptisque collapsi, quid tandem habeat fides uera, cognoscant. Facilius enim reuocari poterunt, cum ista a suo senserint auctore damnari. Quod si ille pertinaciter in hac uoluerit impietate persistere, agendum est quatenus uel iis possit subueniri, quos non suus, sed huius magis error induxit [2 1Kb] ; ne et illis hec medicina pereat cuius iste talem non admittit nec postulat curam. : [3 1Kb] Deus uos incolumes custodiat, fratres karissimi. Data uI calendas februarias, post consulatum gloriosissimi Theodosii Augusti uII, et Iunii Quarti Palladii u. C. [4 1Kb]





EPISTOLA CLXXXIu [* 1Kb]  .

INNOCENTIUS, AURELIO et AUGUSTINO episcopis.

Acceptissimi mihi Germani compresbyteri illo recursus uacuus officio nostro esse non debuit. Per charos enim salutare carissimos, naturale quodammodo nobis uidetur et consequens. Gaudere ergo in Domino uestram Germanitatem amantissimi cupimus, et pro nobis paria ad Deum uota rependere precamur, quia, ut bene nostis, communibus et alternis plus agimus orationibus, quam singularibus aut priuatis.



EPISTOLA CLXXXIu BIS [* 1Kb]  . Laudans Petri et Abrahe studium, Pelagianos obiter notat, probatque paruulos absque baptismo decedentes, utpote concupiscentia seminatos, damnari; infideles uero, quorum multiplex genus est, non Scripture sacre auctoritate corrigi, sed supplicibus orationibus conuerti. Librorum Ciuitatis Dei institutum ac ordo.


Dominis dilectissimis, et sanctis filiis PETRO et ABRAHAE, AUGUSTINUS, in Domino salutem.



CAPUT PRIMUM.

1. Sanctum quidem studium uestrum, quo a me multa putatis esse querenda ut contentiosis impietatibus non inermes resistere ualeatis, nec debet iustitia spernere, nec caritas potest. Sed diligentem ad omnia responsionem una epistola, quamlibet sit prolixa, non capit. Plurimis autem opusculis nostris aut ad omnia, aut pene ad omnia, que requiritis, iam me respondisse, quantum potui, noueritis  . Que si legatis, quoniam sic uos audio instituisso uitam qua Deo seruitis, ut uobis ad legendum uacet, aut omnis uobis patebit instructio, aut non multum existimo defuturum, presertim quia inest uobis Doctor interior, cuius gratia tales estis. Nam quid hominem ad aliquid discendum adiuuat homo, si non simus docibiles Domini ? et in hac tamen epistola nequaquam exspectationem uestram, sicut Dominus adiuuat, breui saltem responsione fraudabo.

2. Dominus ait: Qui crediderit et baptizatus fuerit, saluus erit; qui autem non crediderit, condemnabitur . Si ergo paruuli cum baptizantur, non inaniter dicitur, sed ueraciter agitur, ut inter credentes habeantur  , unde etiam noua proles ore Christianorum omnium nuncupantur; profecto si non crediderint, condemnabuntur: ac per hoc, quia nichil ipsi male uiuendo addiderunt ad originale peccatum, potest eorum merito dici in illa damnatione minima pena, non tamen nulla  . Quisquis autem putat diuersitatem futuram non esse penarum, legat quod scriptum est: Tolerabilius erit Sodome in die iudicii, quam illi ciuitati . Non ergo a deceptoribus inter regnum et supplicium medius locus queratur infantibus  ; sed transeant a diabolo ad Christum,  hoc est, a morte ad uitam, ne ira Dei maneat super eos: ab hac quippe ira Dei non liberat nisi gratia Dei. Quid est autem ira Dei, nisi a Deo iusto pena debita atque uindicta? neque enim Deus aliqua commotione turbatur, sicut irascitur mutabilis animus; sed ea que dicitur ira Dei, nichil est aliud, quam iusta pena peccati, que non mirum, quod transit in posteros.

3. Concupiscentia quippe carnalis, qua seminantur et concipiuntur, non erat ante peccatum, nec fuisset omnino, nisi hominis inobedientiam pena reciproca etiam sue carnis inobedientia sequeretur. Quo malo quamuis bene utatur nuptiarum bonum, non tamen sine illo fieri potest etiam nuptialis, id est liberorum procurandorum causa licitus honestusque concubitus. Sine illo autem fieri posset, si humana in eo statu in quo condita est, non peccando natura mansisset. Possent enim membra etiam genitalia, sicut cetera, ad opus proprium peragendum nutu uoluntatis moueri, non estu libidinis excitari. Nam quis neget illa Dei uerba, Crescite et multiplicamini , non maledictionem peccatorum, sed benedictionem fuisse nuptiarum? Per hanc ergo concupiscentiam quia  neque seminatus, neque conceptus est Christus (quoniam se longe aliter habuit uirginis partus [; per hanc, inquam, concupiscentiam quidquid hominum seminatur, concipitur, et nascitur, ne puniatur, opus est renascatur. Quia, etsi de renatis parentibus nascitur, non potest huic prestare generatio carnalis, quod illis non prestitit nisi regeneratio spiritualis. Sicut non solum de oleastri, sed etiam de oliue semine non nascitur nisi oleaster, quamuis olea non sit oleaster  . Multa de his etiam in aliis nostris litteris diximus, que uolo potius ut legatis quam nos eadem repetere cogatis.



CAPUT II.

4. Infidelibus uero, qui nulla tenentur Christianorum auctoritate Librorum, operosius respondetur. Neque eorum prauitas potest diuine Scripture pondere corrigi, aduersus quos potius ipsa, que ab eis apertius accusatur, debet utique Scriptura defendi. Quod si et uos Dominus, ut ualeatis, adiuuerit, parum tamen agitis apud eos, quos cupitis esse christianos, si eorum infidelitatem ueracibus disputationibus uincitis; nisi eis et fidem supplicibus orationibus poscatis. Et ipsa quippe, ut scitis, fides munus est Dei, qui unicuique partitur mensuram fidei et tale munus, quod intellectum necessarium est ut precedat. Non enim propheta fallitur dicens: Nisi credideritis, non intelligetis . Et quia nisi [1 1Kb] ut crederent non pro iam fidelibus, sed adhuc pro infidelibus Iudeis orabat Apostolus, quando dicebat: Fratres,  bona uoluntas quidem cordis mei, et deprecatio ad Deum fit pro illis in salutem ; pro illis scilicet, qui occiderant Christum, qui [1 1Kb] profecto istum quoque, si potestas daretur, occiderent. Pro qualibus et Dominus, cum pendens irrideretur , et beatus Stephanus, cum lapidaretur , orauit.



CAPUT III.

5. Istorum sane infidelium, quos uel Gentiles, uel iam uulgo usitato uocabulo Paganos appellare consueuimus, quoniam duo sunt genera; unum eorum, qui superstitiones, quas  putant, Christiane religioni anteponunt; alterum eorum, qui nullo religionis nomine obstricti sunt; ego in quibusdam libris, quos de Ciuitate Dei prenotaui, quorum ad uos existimo iam peruenisse notitiam, et quorum adhuc reliquos, si Dominus uoluerit, absoluendos in mediis meis occupationibus molior, aduersus primum istorum genus, quod Apostolus notat, ubi dicit, Que immolant gentes, demoniis, et non Deo immolant ; uel certe, ubi dicit, Coluerunt et seruierunt creature potius quam Creatori ; decem uolumina non parua confeci, quorum priora quinque illos redarguunt, qui propter adipiscendam uel retinendam humanarum rerum istam terrenam temporalemque felicitatem, non unius summi et ueri, sed multorum deorum cultum necessarium esse contendunt. Posteriora uero alia quinque contra illos sunt, qui se aduersus salutarem doctrinam tumidius et inflatius extollentes, ad beatitudinem, que post hanc uitam speratur, etiam per demonum multorumque deorum cultum existimant peruenire. Ubi et nobiles eorum philosophi in tribus his  quinque, sed ultimis libris, refelluntur a nobis. Ceteri ab undecimo quot esse potuerint, quorum iam tres absolui, quartum in manibus habeo, ea que nos de Ciuitate Dei tenemus et credimus, continebunt; ne aliena tantummodo refutare, non etiam nostra in hoc opere asserere uoluisse uideamur. Iste autem post decem quartus, idemque totius operis quartus decimus liber, si Dominus uoluerit, enodatas habebit omnes, quas mihi proposuistis in uestra epistola, questiones.

6. Porro cum altero infidelium genere, qui uel uim nullam esse diuinam credunt, uel ad eam res humanas pertinere non credunt, nescio utrum sermo sit habendus de aliqua questione pietatis; quamuis non fere quisquam nostris temporibus  reperiatur ita stultus, qui uel in corde suo dicere audeat: Non est Deus . Illi autem alii stulti non desunt qui dixerint, Non uidebit Dominus ; id est, prouidentiam suam in hec terrena non tendit  .  uerumtamen in his libris, quos uolo ut legat Charitas uestra, dum  asserit Ciuitas Dei, non solum esse Deum, quod natura insitum uix ulla unquam exstirpat impietas; sed etiam rerum humanarum curam gerere ab ipsa institutione hominum usque ad beatificandos iustos cum Angelis sanctis, et damnandos impios cum angelis malignis, si Deus uoluerit, et quibus uoluerit credibile fiet.

7. Non itaque ulterius oneranda est hec epistola, dilectissimi. Ubi enim speretis per ministerium nostrum nosse quod uultis, satis diximus; et eosdem libros, si nondum habetis, ut habere possitis, per sanctum fratrem et compresbyterum meum Firmum  , qui uos multum diligit, nobisque diligentius intimauit, ut uestre mutue dilectioni gratias agat, pro nostre tenuitatis facultate curauimus.





DE EPISTOLA SUBSEQUENTE. 

Eodem tempore scripsi etiam librum de Correctione Donatistarum, propter eos qui nolebant illos legibus imperialibus corrigi. Hic liber sic incipit: »Laudo, et gratulor, et admiror.«



DE CORRECTIONE DONATISTARUM LIBER, SEU EPISTOLA CLXXXu [* 1Kb]  .

Augustinus Bonifacio , commonstrans illi Donatistarum heresim nichil habere commune cum Ariana, et qua moderatione per metum legum imperialium heretici possunt ad Ecclesie societatem reduci: nonnulla de Donatistarum et Circumcellionum immanitate, ac postremo de peccato in Spiritum sanctum non remittendo. Idem argumentum tractauit in epistola 93.



CAPUT PRIMUM.

1. Laudo, et gratulor, et admiror, fili dilectissime Bonifaci, quod inter curas bellorum et armorum, uehementer desideras ea nosse que Dei sunt. uere hinc te apparet etiam de ipsa uirtute militari, fidei seruire quam habes in Christo. Ut ergo breuiter insinuem Dilectioni tue, inter Arianorum et Donatistarum quid intersit errorem; Ariani Patris, et Filii, et Spiritus sancti diuersas substantias esse dicunt: Donatiste autem non hoc dicunt, sed unam Trinitatis substantiam confitentur. Et si aliqui ipsorum minorem Filium esse dixerunt quam Pater est; eiusdem tamen substantie non negarunt: plurimi uero in eis hoc se dicunt omnino credere de Patre et Filio  et Spiritu sancto, quod catholica credit Ecclesia. Nec ipsa cum illis uertitur questio; sed de sola communione infeliciter litigant, et contra unitatem Christi rebelles inimicitias peruersitate sui erroris exercent. Aliquando autem, sicut audiuimus, nonnulli ex ipsis uolentes sibi Gothos conciliare, quando eos uident aliquid posse, dicunt hoc se credere quod et illi credunt. Sed maiorum suorum auctoritate conuincuntur; quia nec Donatus ipse sic credidisse asseritur, de cuius parte se esse gloriantur.

2. Non te autem ista conturbent, fili dilectissime. Hereses enim et scandala futura predicta sunt, ut inter inimicos erudiamur; ac sic et fides et dilectio nostra possit esse probatior: fides utique, ne ab eis decipiamur; dilectio autem, ut etiam ipsis corrigendis, quantum possumus, consulamus; non solum instantes ne infirmis noceant, atque ut ab errore nefario liberentur, sed etiam orantes pro eis, ut aperiat Dominus illis sensum, et intelligant Scripturas. Quia in sanctis Libris ubi manifestatur Dominus Christus, ibi et eius Ecclesia declaratur: isti autem mirabili cecitate, cum ipsum Christum preter Scripturas nesciant, eius tamen Ecclesiam non diuinarum Litterarum auctoritate cognoscunt, sed humanarum calumniarum uanitate confingunt.

3. Agnoscunt nobiscum Christum in eo quod legitur, Foderunt manus meas et pedes meos; dinumerauerunt omnia ossa mea. Ipsi uero considerauerunt et conspexerunt me; diuiserunt sibi uestimenta mea, et super uestem meam miserunt sortem: et nolunt agnoscere Ecclesiam in eo quod post paululum sequitur, Commemorabuntur et conuertentur ad Dominum uniuersi fines terre; et adorabunt in conspectu eius uniuerse patrie gentium: quoniam Domini est regnum, et ipse dominabitur gentium . Agnoscunt nobiscum Christum in eo quod legitur, Dominus dixit ad me, Filius meus es tu, ego hodie genui te: et nolunt agnoscere Ecclesiam in eo quod sequitur, Postula a me, et dabo tibi gentes hereditatem tuam, et possessionem tuam terminos terre . Agnoscunt nobiscum Christum in eo quod ipse Dominus in Euangelio loquitur, Oportebat Christum pati, et resurgere a mortuis tertia die: et nolunt agnoscere Ecclesiam in eo quod sequitur, et predicari in nomine eius penitentiam et remissionem peccatorum per omnes gentes, incipientibus ab Ierusalem . Et innumerabilia sunt testimonia Librorum sanctorum, que in hunc librum coarctare non debui. In quibus sicut apparet Dominus Christus, siue secundum diuinitatem qua equalis est Patri, qui in principio erat uerbum, et uerbum erat apud Deum, et Deus erat uerbum; siue secundum suscepte carnis humilitatem, qua uerbum caro factum est, et habitauit in nobis : sic apparet etiam eius Ecclesia, non in sola Africa, sicut isti impudentissima uanitate delirant, sed toto orbe terrarum diffusa.

4. Testimoniis enim diuinis lites suas preferunt, quia in causa Ceciliani quondam Ecclesie Carthaginensis episcopi, cui crimina obiecerunt que nec potuerunt  probare nec possunt, se ab Ecclesia catholica, hoc est, ab unitate omnium gentium, diuiserunt. Quamuis et si uera essent que ab eis obiecta sunt Ceciliano, et nobis possent aliquando monstrari, ipsum iam mortuum anathematizaremus  : sed tamen Ecclesiam Christi, que non litigiosis opinionibus fingitur, sed diuinis attestationibus comprobatur, propter quemlibet hominem relinquere non debemus; quia bonum est confidere in Domino, quam confidere in homine . Neque enim, quod sine iniuria innocentie illius dixerim, si peccauit Cecilianus, ideo hereditatem suam perdidit Christus. Facile est homini, seu uera, seu falsa de altero homine credere; sed scelerate impudentie est, propter crimina hominis, que orbi terrarum non possis ostendere, communionem orbis terrarum uelle damnare.

5. Utrum Cecilianus a traditoribus diuinorum Codicum fuerit ordinatus, nescio; non uidi, ab inimicis eius audiui: non mihi de Lege Dei, non de preconio Prophetarum, non de sanctitate Psalmorum, non de Apostolo Christi, non de Christi eloquio recitatur. Ecclesiam uero toto terrarum orbe diffusam, cui non communicat pars Donati, uniuersarum Scripturarum testimonia consona uoce proclamant. In semine tuo benedicentur omnes gentes, Lex Dei dixit . Ab ortu solis usque ad occasum, sacrificium mundum offertur nomini meo; quoniam glorificatum est nomen meum in gentibus, per Prophetam Dominus dixit . Dominabitur a mari usque ad mare, et a flumine usque ad terminos orbis terrarum, per Psalmum Dominus dixit . Fructificans et crescens in uniuerso mundo, per Apostolum Dominus dixit . Eritis mihi testes in Ierusalem, et in tota Iudea, et in Samaria, et usque in fines terre, Filius Dei ore suo dixit . Cecilianus Ecclesie Carthaginensis episcopus humanis litibus accusatur: Ecclesia Christi in omnibus gentibus constituta, diuinis uocibus commendatur. Ipsa pietas, ueritas, caritas, nos non permittit contra Cecilianum eorum hominum accipere testimonium, quos in Ecclesia non uidemus cui Deus perhibet testimonium: qui enim diuina testimonia non sequuntur, pondus humani testimonii perdiderunt.



CAPUT II.

6. Addo quod Ceciliani causam, ipsi ad imperatoris Constantini iudicium accusando miserunt; imo uero ipsum Cecilianum post episcopalia iudicia  , ubi eum opprimere non potuerunt, ad supradicti imperatoris examen, pertinacissimis persecutionibus perduxerunt. Et quod in nobis modo reprehendunt, ut decipiant imperitos, dicentes non debere christianos contra inimicos Christi aliquid a christianis imperatoribus postulare, ipsi priores fecerunt. Quod etiam in collatione quam simul apud Carthaginem habuimus, negare non ausi sunt: imo et gloriari ausi sunt quod apud Imperatorem maiores eorum criminaliter Cecilianum fuerint insecuti; insuper addentes  mendacium, quod eum illic uicerint fecerintque damnari. Quomodo ergo ipsi non sunt persecutores, qui cum accusando persecuti sint Cecilianum, et ab eo fuerint superati, falsam sibi gloriam impudentissimo mendacio arrogare uoluerunt; non solum culpam non putantes, uerum etiam pro sua laude iactantes, si probarent Cecilianum maioribus suis accusantibus fuisse damnatum? Quemadmodum autem in ipsa collatione modis omnibus uicti sint, quoniam ualde prolixa sunt Gesta, et tibi aliis rebus Romane paci necessariis occupato, multum est ut legantur, Breuiarium  eorum tibi legi forsitan poterit, quod credo habere fratrem et cepiscopum meum Optatum; aut si non habet, potest facillime accipere de Ecclesia Sitifensi [1 1Kb] : quando quidem etiam liber iste iam sua prolixitate curis tuis forsitan onerosus est.

7. Hoc enim contigit Donatistis, quod accusatoribus sancti Danielis. Sicut enim in illos leones , sic in istos conuerse sunt leges quibus innocentem opprimere uoluerunt; nisi quod propter misericordiam Christi, magis pro eis sunt iste leges, que illis uidentur aduerse: quoniam multi per illas correcti sunt, et quotidie corriguntur; et se esse correctos, atque ab illa furiosa pernicie liberatos gratias agunt. Et qui oderant diligunt, molestasque sibi fuisse saluberrimas leges, quantum in insania detestabantur, tantum recepta sanitate gratulantur; et in residuos, cum quibus fuerant perituri, iam simili dilectione nobiscum, ut pariter instemus ne illi pereant, excitantur. Molestus est enim et medicus furenti phrenetico, et pater indisciplinato filio; ille ligando, iste cedendo; sed ambo diligendo. Si autem illos negligant, et perire permittant, ista potius mansuetudo falsa crudelis est. Si enim equus et mulus, quibus non est intellectus, morsibus et calcibus resistunt hominibus a quibus eorum curanda uulnera contrectantur; et cum inter dentes eorum et calces sepe homines periclitentur, et aliquando uexentur, non tamen eos deserunt, donec per dolores et molestias medicinales reuocent ad salutem: quanto magis homo ab homine, et frater a fratre, ne in eternum pereat, non est deserendus, qui correctus intelligere potest quantum sibi prestabatur beneficium, quando se persecutionem perpeti querebatur!

8. Sicut ergo Apostolus dicit, Infatigabiles, cum tempus habemus, operemur bonum ad omnes : qui possunt, catholicorum predicatorum [2 1Kb] sermonibus; qui possunt, catholicorum principum legibus; partim per eos qui diuinis admonitionibus, partim per eos qui iussis imperialibus parent, omnes ad salutem uocentur, omnes a pernicie reuocentur. Quia et imperatores quando pro falsitate contra ueritatem constituunt malas leges, probantur bene credentes, et coronantur perseuerantes: quando autem pro ueritate contra falsitatem constituunt bonas leges, terrentur seuientes, et corriguntur intelligentes. Quicumque  ergo legibus imperatorum, que contra ueritatem Dei feruntur, obtemperare non uult, acquirit grande premium: quicumque autem legibus imperatorum, que pro Dei ueritate feruntur, obtemperare non uult, acquirit grande supplicium. Nam et temporibus Prophetarum omnes reges qui in populo Dei non prohibuerunt nec euerterunt que contra Dei precepta fuerant instituta, culpantur; et qui prohibuerunt et euerterunt, super aliorum merita laudantur. Et rex Nabuchodonozor, cum seruus esset idolorum, constituit sacrilegam legem ut simulacrum adoraretur; sed eius impie constitutioni qui obedire noluerunt, pie fideliterque fecerunt: idem tamen rex, diuino correctus miraculo, piam et laudabilem legem pro ueritate constituit, ut quicumque diceret blasphemiam in Deum uerum Sidrac, Misac, et Abdenago, cum domo sua penitus interiret . Hanc legem si qui contempserunt, et id quod fuerat constitutum merito perpessi sunt, debuerunt dicere quod isti dicunt, se iustos esse, quia ex lege regis persecutionem patiebantur: quod utique dicerent, si ita insanirent, sicuti isti insaniunt qui diuidunt membra Christi, et exsufflant Sacramenta Christi, et de persecutione gloriantur; quia prohibentur ista facere legibus imperatorum, quas constituerunt pro unitate Christi; et iactant fallaciter innocentiam suam, et quam non possunt a Domino accipere, ab hominibus querunt martyrum gloriam.

9. ueri autem martyres illi sunt, de quibus Dominus ait, Beati qui persecutionem patiuntur propter iustitiam . Non ergo qui propter iniquitatem, et propter christiane unitatis impiam diuisionem, sed qui propter iustitiam persecutionem patiuntur, hi martyres ueri sunt. Nam et Agar passa est persecutionem a Sara ; et illa erat sancta que faciebat, illa iniqua que patiebatur. Numquid huic persecutioni quam passa est Agar, comparandus est sanctus Dauid quem persecutus est iniquus Saül ? ualde utique distat, non quia patiebatur, sed quia propter iustitiam patiebatur. Et ipse Dominus cum latronibus crucifixus est : sed quos passio iungebat, causa separabat. Ideo in Psalmo uox illa intelligenda est uerorum martyrum, uolentium se discerni a martyribus falsis, Iudica me, Deus, et discerne causam meam de gente non sancta : non dixit, Discerne penam meam; sed, discerne causam meam. Potest enim esse impiorum similis pena, sed dissimilis est martyrum causa; quorum et illa uox est, Iniuste persecuti sunt me, adiuua me : ideo se dignum existimauit qui adiuuaretur iuste, quia illi persequebantur iniuste; nam si iuste illi persequerentur, non fuerat adiuuandus, sed corrigendus.

10. Si autem putant, quod nemo possit iuste aliquem persequi, sicut in collatione dixerunt, illam esse ueram Ecclesiam que persecutionem patitur, non que facit; omitto dicere quod superius commemoraui, quia si ita est ut dicunt, Cecilianus ad ueram Ecclesiam pertinebat, quando eum maiores illorum  usque ad Imperatoris iudicium accusando persequebantur. Nos enim dicimus ideo illum ad ueram Ecclesiam pertinuisse, non quia persecutionem patiebatur, sed quia propter iustitiam patiebatur; illos autem ideo fuisse abalienatos ab Ecclesia, non quia persequebantur, sed quia iniuste persequebantur: nos itaque hoc dicimus. Illi uero si non querunt causas quare quisque faciat persecutionem, uel quare patiatur, sed hoc putant esse signum ueri Christiani, si persecutionem non faciat, sed patiatur; sine dubio Cecilianum in ea definitione constituunt, qui non faciebat, sed patiebatur: maiores autem suos ab ea definitione foras mittunt, qui faciebant, non patiebantur.

11. Sed hoc, ut dixi, omitto; illud dico: si Ecclesia uera ipsa est que persecutionem patitur, non que facit; querant ab Apostolo quam Ecclesiam significabat Sara, quando persecutionem faciebat ancille. Liberam quippe matrem nostram, celestem Ierusalem, id est ueram Dei Ecclesiam, in illa muliere dicit fuisse figuratam, que affligebat ancillam . Si autem melius discutiamus, magis illa persequebatur Saram superbiendo, quam illam Sara cercendo: illa enim domine faciebat iniuriam, ista imponebat superbe disciplinam. Deinde quero, si boni et sancti nemini faciunt persecutionem, sed tantummodo patiuntur, cuius putant esse in Psalmo uocem, ubi legitur, Persequar inimicos meos, et comprehendam illos, et non conuertar donec deficiant . Si ergo uerum dicere uel agnoscere uolumus, est persecutio iniusta, quam faciunt impii Ecclesie Christi; et est iusta persecutio, quam faciunt impiis Ecclesie Christi. Ista itaque beata est que persecutionem patitur propter iustitiam; illi uero miseri qui persecutionem patiuntur propter iniustitiam. Proinde ista persequitur diligendo, illi seuiendo; ista ut corrigat, illi ut euertant; ista ut reuocet ab errore, illi ut precipitent in errorem: denique ista persequitur inimicos et comprehendit, donec deficiant in uanitate, ut in ueritate proficiant; illi autem retribuentes mala pro bonis, quia eis consulimus ad eternam salutem, etiam temporalem nobis conantur auferre, sic amantes homicidia, ut in seipsis ea perficiant, quando in aliis perpetrare non possunt. Sicut enim caritas laborat Ecclesie sic eos ab illa perditione liberare, ut eorum nemo moriatur; sic eorum laborat furor aut nos occidere, ut sue crudelitatis pascant libidinem, aut etiam seipsos, ne perdidisse uideantur occidendorum hominum potestatem.



CAPUT III.

12. Qui autem nesciunt consuetudinem illorum, putant eos modo seipsos occidere, quando ab eorum insanissima dominatione, per occasionem legum istarum que pro unitate sunt constitute, tanti populi liberantur. Qui autem sciunt et ante ipsas leges quid facere soleant, non eorum mirantur mortes, sed recordantur mores; maxime quando adhuc cultus fuerat idolorum, ad Paganorum celeberrimas solemnitates ingentia turbarum agmina ueniebant, non ut idola frangerent, sed ut interficerentur a cultoribus idolorum. Nam illud si accepta legitima potestate  facere uellent, si quid eis accidisset, possent habere qualemcumque umbram nominis martyrum; sed ad hoc solum ueniebant, ut integris idolis ipsi perimerentur: nam singuli quique ualentissimi iuuenes cultores idolorum, quis quot occideret ipsis idolis uouere consueuerant. Quidam etiam se trucidandos armatis uiatoribus ingerebant, percussuros eos se, nisi ab eis perimerentur, terribiliter comminantes. Nonnunquam et a iudicibus transeuntibus extorquebant uiolenter, ut a carnificibus uel ab officio ferirentur. Unde quidam illos sic illusisse perhibetur, ut eos tanquam percutiendos ligari et dimitti iuberet, atque ita eorum impetum incruentus et illesus euaderet. Iamuero per abrupta precipitia, per aquas et flammas occidere seipsos, quotidianus illis ludus fuit. Hec enim eos tria mortis genera diabolus docuit, ut mori uolentes, quando non inueniebant quem terrerent, ut eius gladio ferirentur, per saxa se mitterent, aut ignibus gurgitibusque donarent. Quis autem illos hec docuisse credendus est, possidens cor eorum, nisi ille qui et Saluatori nostro, ut se de pinna templi precipitaret, tanquam de Lege suggessit ? Cuius suggestionem a se utique prohiberent, si magistrum Christum in corde portarent. Sed quia in se diabolo potius dederunt locum, aut sic pereunt quemadmodum grex ille porcorum, quem de monte in mare turba demonum deiecit ; aut illis mortibus erepti, et pio matris Catholice gremio collecti, ita liberantur, quemadmodum est a Domino liberatus, quem pater eius a demonio sanandum obtulit, dicens quod aliquando cadere in aquam, aliquando in ignem soleret .

13. Unde magna in eos fit misericordia, cum etiam per istas imperatorum leges, ab illa secta, ubi per doctrinas demoniorum mendaciloquorum mala ista didicerunt, prius eripiuntur inuiti, ut in Catholica postea bonis preceptis et moribus sanentur assueti. Nam multi eorum quorum iam in unitate Christi, pium fidei feruorem caritatemque miramur, cum magna letitia Deo gratias agunt quod illo errore caruerunt, ubi mala ista bona putauerunt: quas gratias modo uolentes non agerent, nisi prius etiam nolentes ab illa nefaria societate discederent. Quid de illis dicamus, qui nobis quotidie confitentur quod iam olim uolebant esse catholici; sed inter eos habitabant, inter quos id quod uolebant esse non poterant per infirmitatem timoris, ubi si unum uerbum pro Catholica dicerent, et ipsi et domus eorum funditus euerterentur? Quis est tam demens, qui neget istis debuisse per iussa imperialia subueniri, ut de tanto eruerentur malo, dum illi quos timebant timere coguntur, et eodem timore aut etiam ipsi corriguntur, aut certe cum se correctos esse confingunt, correctis parcunt, a quibus antea timebantur?

14. Si autem seipsos occidere uoluerint, ne illi qui liberandi sunt liberentur, et eo modo liberantium terrere pietatem, ut dum timetur ne quidam perditi pereant, non eruantur perditioni, qui uel iam nolebant perire, uel cerciti poterant non perire; quid  hic agit caritas christiana, presertim cum illi qui suas mortes uoluntarias et furiosas minantur, in populorum liberandorum comparatione perpauci sint? Quid agit ergo fraterna dilectio? utrum dum paucis transitorios ignes metuit caminorum, dimittit omnes eternis ignibus gehennarum; et tam multos uel iam uolentes, uel postea non ualentes per catholicam pacem ad uitam uenire perpetuam, relinquit in interitum sempiternum, cauendo ne quidam uoluntario moriantur interitu, qui uiuunt ad impedimentum salutis aliorum, quos non permittunt secundum Christi doctrinam uiuere, ut eos doceant quocumque tempore secundum consuetudinem doctrine diabolice ad eas, que in illis modo timentur, mortes uoluntarias festinare? an potius conseruat quos potest, etsi sponte pereant quos conseruare non potest? Ut enim omnes uiuant, ardenter exoptat; sed omnes ne pereant, plus laborat. Gratias autem Domino, quod et apud nos, non quidem in omnibus, sed ualde in pluribus locis, et per alias Africe partes, sine ullis istorum insanorum mortibus, pax catholica cucurrit, et currit. Ibi autem illa funesta contingunt, ubi est tam furiosum et inutile hominum genus, qui et aliis temporibus eadem facere consueuerunt.



CAPUT Iu.

15. Et prius quidem quam iste leges a catholicis imperatoribus mitterentur, pacis atque unitatis Christi paulatim doctrina crescebat, et in eam quisque sicut discebat, et uolebat, et poterat, ex ipsa parte transibat; cum tamen apud illos perditorum hominum dementissimi greges in diuersis causis quietem innocentium perturbarent. Quis non dominus seruum suum timere compulsus est, si ad illorum patrocinium confugisset? quis euersori minari saltem audebat [1 1Kb] ? quis consumptorem apothecarum, quis quemlibet poterat exigere debitorem, auxilium eorum defensionemque poscentem? Timore fustium et incendiorum mortisque presentis, pessimorum seruorum, ut liberi abscederent, tabule frangebantur. Extorta debitoribus chirographa reddebantur. Quicumque dura illorum uerba contempserant, durioribus uerberibus, quod iubebant, facere cogebantur. Innocentium qui eos offenderant, domus aut deponebantur ad solum, aut ignibus cremabantur. Quidam patresfamilias honesto loco nati, et generoso cultu educati, uix uiui post eorum cedes ablati sunt, uel uincti ad molam, et eam in gyrum ducere, tanquam iumenta contemptibilia, uerbere adacti sunt. Quod enim de legibus auxilium a ciuilibus potestatibus aduersus eos aliquid ualuit? quis in presentia eorum officialis anhelauit? quis, quod illi noluissent, exactor exegit? quis eos qui eorum cedibus exstincti sunt, uindicare tentauit, nisi quod propria de illis penas poscebat insania, cum alii prouocandis in se gladiis hominum, quos, ut ab eis ferirentur, morte terrebant, alii per uaria precipitia, alii per aquas, alii per ignes se in mortes uoluntarias usquequaque mittebant, et animas ferales  a se sibi illatis suppliciis proiiciebant?

16. Horrebant ista plurimi in ipsa superstitione heretica constituti; et cum innocentie sue sufficere arbitrarentur quod sibi talia displicerent, dicebatur eis a catholicis: Si innocentiam uestram mala ista non polluunt, quomodo dicitis orbem christianum uel falsis, uel certe ignotis Ceciliani peccatis esse pollutum? quomodo uos nefario scelere, ab unitate catholica, tanquam ab area dominica separatis, que usque ad tempus uentilationis necesse est ut habeat et frumentum in horreo recondendum, et paleam ignibus consumendam ? Atque ita quibusdam ratio reddebatur, ut aliqui ad unitatem catholicam, etiam inimicitias perditorum parati sustinere, transirent; sed plures, quamuis id uellent, eos tamen homines, quibus tanta fuerat licentia seuiendi, inimicos facere non audebant: nonnulli quippe illos, cum ad nos transissent, crudelissimos passi sunt.

17. Accidit etiam ut apud Carthaginem quemdam diaconum suum, nomine Maximianum, contra episcopum suum superbientem, quidam episcoporum eiusdem partis, facto schismate et in plebe Carthaginis diuisa parte Donati ordinarent episcopum contra episcopum. Quod cum eorum pluribus displiceret, eumdem Maximianum cum aliis duodecim qui eius ordinationi presentes affuerant, damnauerunt, ceteris autem ad eamdem societatem schismatis pertinentibus, die constituto, facultatem redeundi dederunt. Sed postea ex ipsis duodecim quosdam, et ex illis quibus dilatio data fuerat, post diem positum redeuntes, propter pacem suam in suis honoribus susceperunt; et quoscumque extra ipsorum communionem damnati baptizauerant, rebaptizare non ausi sunt. Cepit hoc eorum factum contra illos pro Catholica multum ualere, ut ora eorum penitus clauderentur. Que res cum  ad sanandos ab schismate animos hominum spargeretur instantius, et quaquauersum poterat, catholicorum sermonibus ac disputationibus monstraretur eos pro pace Donati et damnatos suos in honorem suum integrum suscepisse, et baptismum quem damnati uel etiam dilati, foris ab Ecclesia eorum dederant, non ausos fuisse rescindere; et orbi terrarum contra pacem Christi contaminationem, nescio quorum, obiicere peccatorum, et euacuare baptismum in illis quoque Ecclesiis datum, unde in Africam uenit ipsum Euangelium: plurimi confundebantur, et manifesta ueritate erubescentes corrigebantur, solito crebrius, et multo magis ubicumque ab eorum seuitia respirabat aliquanta libertas.

18. Tum uero illi sic exarserunt, et tantis sunt odiorum stimulis incitati, ut contra eorum insidias atque uiolentias et apertissima latrocinia, uix ulle nostre communionis Ecclesie possent esse secure, uix ulla uia tuta qua iter agerent quicumque aduersus eorum rabiem pacem catholicam predicarent, eorumque dementiam perspicua ueritate conuincerent. Usque adeo prorsus non solum laicis, uel quibuslibet clericis, sed ipsis quoque episcopis catholicis quodammodo proponebatur dura conditio. Aut enim tacenda  erat ueritas, aut eorum immanitas perferenda. Sed si ueritas taceretur, non solum nemo fuerat eius silentio liberandus, sed multi etiam illorum seductione perdendi: si autem ueritatis predicatione furor eorum ad seuiendum prouocaretur, aliquibus liberatis nostrisque firmatis, rursus a sequenda ueritate formido impediret infirmos. Cum igitur his angustiis affligeretur Ecclesia, quisquis existimat omnia potius sustinenda, quam Dei auxilium, ut per christianos imperatores ferretur, fuisse poscendum, parum attendit non bonam de hac negligentia reddi potuisse rationem.



CAP. u.

19. Quod enim dicunt qui contra suas impietates leges iustas institui nolunt, non petiisse a regibus terre Apostolos talia, non considerant aliud fuisse tunc tempus, et omnia suis temporibus agi. Quis enim tunc in Christum crediderat imperator, qui ei pro pietate contra impietatem leges ferendo seruiret, quando adhuc illud propheticum complebatur, Quare fremuerunt gentes, et populi meditati sunt inania? Astiterunt reges terre, et principes conuenerunt in unum aduersus Dominum, et aduersus Christum eius: nondum autem agebatur, quod paulo post in eodem psalmo dicitur, Et nunc reges intelligite; erudimini qui iudicatis terram. Seruite Domino in timore, et exsultate ei cum tremore . Quomodo ergo reges Domino seruiunt in timore, nisi ea que contra iussa Domini fiunt, religiosa seueritate prohibendo atque plectendo? Aliter enim seruit, quia homo est; aliter, quia etiam rex est: quia homo est, ei seruit uiuendo fideliter; quia uero etiam rex est, seruit leges iusta precipientes et contraria prohibentes conuenienti uigore sanciendo. Sicut seruiuit Ezechias, lucos et templa idolorum, et illa excelsa que contra precepta Dei fuerant constructa destruendo : sicut seruiuit Iosias, talia et ipse faciendo : sicut seruiuit rex Niniuitarum, uniuersam ciuitatem ad placandum Dominum compellendo : sicut seruiuit Darius, idolum frangendum in potestatem Danieli dando, et inimicos eius leonibus ingerendo : sicut seruiuit Nabuchodonosor, de quo iam diximus, omnes in regno suo positos a blasphemando Deo lege terribili prohibendo . In hoc ergo seruiunt Domino reges, in quantum sunt reges, cum ea faciunt ad seruiendum illi, que non possunt facere nisi reges.

20. Cum itaque nondum reges Domino seruirent temporibus Apostolorum, sed adhuc meditarentur inania aduersus Dominum et aduersus Christum eius, ut Prophetarum predicta omnia complerentur, non utique tunc possent impietates legibus prohiberi, sed potius exerceri. Sic enim ordo temporum uoluebatur, ut et Iudei occiderent predicatores Christi, putantes se officium Deo facere, sicut predixerat Christus , et Gentes fremerent aduersus Christianos, et omnes patientia martyrum uinceret. Postea uero quam cepit impleri quod scriptum est, Et adorabunt eum omnes reges terre; omnes gentes seruient illi ; quis mente sobrius regibus dicat, Nolite curare in regno uestro a quo teneatur uel oppugnetur  Ecclesia Domini uestri; non ad uos pertineat, in regno uestro quis uelit esse siue religiosus, siue sacrilegus: quibus dici non potest, Non ad uos pertineat, in regno uestro quis uelit pudicus esse, quis impudicus? Cur enim cum datum sit diuinitus homini liberum arbitrium, adulteria legibus puniantur, et sacrilegia permittantur? An fidem non seruare leuius est animam Deo, quam feminam uiro? aut si ea que non contemptu, sed ignorantia religionis committuntur, mitius uindicanda, numquid ideo negligenda sunt?



CAPUT uI.

21. Melius est quidem  ad Deum colendum doctrina homines duci, quam pene timore uel dolore compelli: sed non quia isti meliores sunt, ideo illi qui tales non sunt, negligendi sunt. Multis enim profuit  prius timore uel dolore cogi, ut postea possent doceri, aut quod iam uerbis didicerant, opere sectari. Proponunt nobis quidam sententiam cuiusdam secularis auctoris, qui dixit:

Pudore et liberalitate liberos
Retinere, satius esse credo, quam metu. 
Hoc quidem uerum est; sed sicut meliores sunt quos dirigit amor, ita plures sunt quos corrigit timor. Nam ut de ipso auctore istis respondeatur, apud illum etiam legunt:

Tu nisi malo coactus, recte facere nescis.
Porro autem Scriptura diuina, et propter illos meliores dixit, Timor non est in caritate; sed perfecta caritas foras mittit timorem ; et propter hos inferiores, qui plures sunt, ait, uerbis non emendabitur seruus durus; si enim et intellexerit, non obediet . Cum dixit, uerbis eum non emendari, non eum iussit deseri, sed tacite admonuit unde debeat emendari: alloquin non diceret, uerbis non emendabitur; sed tantummodo diceret, Non emendabitur. Alio quippe loco dicit non solum seruum, sed etiam filium indisciplinatum plagis esse cercendum; et magno fructu: nam, Tu quidem, inquit, percutis eum uirga; animam uero eius liberabis a morte ; et alibi dicit, Qui parcit baculo, odit filium suum . Da enim qui recta fide ueroque intellectu, totis anime sue uiribus dicat, Sitiuit anima mea ad Deum uiuum; quando ueniam, et apparebo ante faciem Dei ? et huic tali, non solum temporalium penarum, uel imperialium legum, sed nec gehennarum timor est necessarius, cui tam desiderabile bonum est adherere Deo, ut non solum ab illa felicitate alienari, tanquam magnum supplicium perhorrescat, uerum etiam differri moleste ferat. Sed tamen antequam dicant boni filii, Concupiscentiam habemus dissolui, et esse cum Christo ; multi prius, tanquam mali serui et quodammodo improbi fugitiui, ad Dominum suum temporalium flagellorum uerbere reuocantur.

22. Quis enim nos potest amplius amare quam Christus, qui animam suam posuit pro ouibus suis ? Et tamen cum Petrum et alios Apostolos solo uerbo uocasset, Paulum prius Saulum, Ecclesie sue  postea magnum edificatorem, sed horrendum antea uastatorem, non solum uoce compescuit, uerum etiam potestate prostrauit, atque ut infidelitatis tenebris seuientem ad desiderandum lumen cordis urgeret [1 1Kb] prius corporis cecitate percussit. Si pena illa non esset, non ab ea postmodum sanaretur: et quando apertis oculis nichil uidebat, si eos saluos haberet, non ad impositionem manus Ananie, ut eorum aperiretur obtutus, tanquam squamas, quibus clausus fuerat, inde cecidisse Scriptura narraret . Ubi est quod isti clamare consueuerunt: Liberum est credere, uel non credere? cui uim Christus intulit? quem cegit? Ecce habent Paulum apostolum; agnoscant in eo prius cogentem Christum, et postea docentem prius ferientem, et postea consolantem. Mirum est autem quomodo ille qui pena corporis ad Euangelium coactus intrauit, plus illis omnibus qui solo uerbo uocati sunt, in Euangelio laborauit ; et quem maior timor compulit ad caritatem, eius perfecta caritas foras misit timorem.

23. Cur ergo non cogeret Ecclesia perditos filios ut redirent, si perditi filii cegerunt alios ut perirent? Quamuis etiam illos quos non cegerunt, sed tantummodo seduxerunt, si per terribiles sed salubres leges in eius gremium reuocentur, blandius pia mater amplectitur, et de illis multo amplius quam de his quos nunquam perdiderat, gratulatur. Annon pertinet ad diligentiam pastoralem, etiam illas oues que non uiolenter erepte, sed blande leniterque seducte, a grege aberrauerint, et ab alienis ceperint possideri, inuentas ad ouile dominicum, si resistere uoluerint, flagellorum terroribus, uel etiam doloribus reuocare: presertim quoniam si apud fugitiuos seruos et predones fecunditate multiplicentur, plus habet iuris quod in eis dominicus character agnoscitur; qui in eis quos suscipimus, nec tamen rebaptizamus, minime uiolatur? Sic enim error corrigendus est ouis, ut non in ea corrumpatur signaculum Redemptoris. Neque enim, si quisquam regio charactere a signato desertore signetur, et accipiant [2 1Kb] indulgentiam, atque ille redeat ad militiam, ille autem esse in militia, in qua nondum erat, incipiat; in aliquo eorum character ille rescinditur, ac non potius in ambobus agnoscitur, et honore debito, quoniam regius est, approbatur. Quia ergo non possunt malum esse ostendere quo eoguntur, nec ad bonum se cogi oportere contendunt. Sed a Christo coactum ostendimus Paulum: imitatur itaque Ecclesia in istis cogendis Dominum suum, que prius ut neminem cogeret exspectauit, ut de fide regum atque gentium predicatio prophetica compleretur.

24. Etiam hinc enim non absurde intelligitur illa apostolica sententia, ubi Paulus beatus dicit: Parati ulcisci omnem inobedientiam, cum completa fuerit prior obedientia uestra . Unde et ipse Dominus ad magnam cenam suam prius adduci iubet conuiuas,  postea cogi: nam cum ei serui sui respondissent, Domine, factum est quod iussisti, et adhuc est locus; Exite, inquit, in uias et sepes, et quoscumque inueneritis, cogite intrare . In illis ergo qui leniter primo adducti sunt, completa est prior obedientia; in istis autem qui coguntur, inobedientia cercetur: nam quid est, cogite intrare, cum primo dictum esset, adducite, et responsum esset, Factum est quod iussisti, et adhuc est locus? Si miraculorum terroribus cogendos uoluisset intelligi; magis ad eos qui prius uocati sunt, diuina miracula multa facta sunt, maxime ad Iudeos de quibus dictum est Iudei signa petunt : in ipsis quoque Gentilibus talia temporibus Apostolorum miracula Euangelium commendauerunt, ut si talibus cogi iuberentur, priores, ut dixi, potius conuiue coacti esse merito crederentur. Quapropter, si potestate quam per religionem ac fidem regum, tempore quo debuit, diuino munere accepit Ecclesia, hi qui inueniuntur in uiis et in sepibus, id est in heresibus et schismatibus, coguntur intrare; non quia coguntur reprehendant, sed quo cogantur, attendant. Conuiuium Domini, unitas est corporis Christi, non solum in Sacramento altaris, sed etiam in uinculo pacis. De ipsis sane possumus uerissime dicere quod neminem cogant ad bonum: quoscumque enim cogunt, non cogunt nisi ad malum.



CAPUT uII.

25. uerumtamen antequam iste leges quibus ad conuiuium sanctum coguntur intrare, in Africam mitterentur, nonnullis fratribus uidebatur, in quibus et ego eram, quamuis Donatistarum rabies usquequaque seuiret, non esse petendum ab imperatoribus ut ipsam heresim iuberent omnino non esse, penam constituendo eis qui in illa esse uoluissent; sed hoc potius constituerent, ut eorum furiosas uiolentias non paterentur qui ueritatem catholicam uel predicarent loquendo, uel legerent constituendo. Quod eo modo fieri aliquatenus posse arbitrabamur, si legem piissime memorie Theodosii, quam generaliter in omnes hereticos promulgauit, Ut quisquis eorum episcopus uel clericus ubilibet esset inuentus, decem libris auri multaretur, expressius in Donatistas, qui se negabant hereticos, ita confirmarent, ut non omnes ea multa ferirentur, sed in quorum regionibus aliquas uiolentias a clericis, uel a Circumcellionibus, uel populis eorum, Ecclesia catholica pateretur: ut scilicet post protestationem Catholicorum qui fuissent ista perpessi, iam cura ordinum ad persoluendam multam episcopi siue ministri ceteri tenerentur. Ita enim existimabamus eis territis, et nichil tale facere audentibus, posse libere doceri et teneri catholicam ueritatem, ut ad eam cogeretur nemo, sed eam qui sine formidine uellet, sequeretur, ne falsos et simulatores catholicos haberemus. Et quamuis aliis fratribus aliud uideretur, iam etate grauioribus, uel multarum ciuitatum et locorum exempla cernentibus [1 1Kb] , ubi firmam et ueram catholicam uidebamus, que tamen  ibi talibus beneficiis Dei constituta esset atque firmata, dum per priorum imperatorum leges ad communionem homines catholicam cogerentur; obtinuimus tamen ut illud potius quod dixi, ab imperatoribus peteretur: decretum est in concilio nostro  , legati ad Comitatum missi sunt.

26. Sed Dei maior misericordia, qui sciret harum legum terror et quedam medicinalis molestia quam multorum esset prauis uel frigidis animis necessaria, et illi duritie que uerbis emendari non potest, sed tamen aliquantula seueritate discipline potest, id egit ut legati nostri quod susceperant, obtinere non possent. Iam enim nos preuenerant ex aliis locis quedam episcoporum querele grauissime, qui mala fuerant ab ipsis multa perpessi, et a suis sedibus exturbati; precipue horrenda et incredibilis cedes Maximiani episcopi catholici Ecclesie Bagaiensis [1 1Kb] effecit ut nostra legatio iam quid ageret non haberet. Iam enim lex fuerat promulgata, ut tante immanitatis heresis Donatistarum, cui crudelius parci uidebatur quam ipsa seuiebat, non tantum uiolenta esse, sed omnino esse non sineretur impune: non tamen supplicio capitali, propter seruandam etiam circa indignos mansuetudinem christianam, sed pecuniariis damnis propositis, et in episcopos uel ministros eorum exsilio constituto.

27. Supradictum quippe episcopum Bagaiensem, quoniam apud ordinarium iudicem, dicta inter partes sententia, obtinuerat basilicam  , quam illi, cum catholica esset, inuaserant, stantem ad altare irruentes horrendo impetu et furore crudeli, fustibus et cuiuscemodi telis, lignis denique eiusdem altaris effracti immaniter ceciderunt; pugione etiam percusserunt in inguine; quo uulnere sanguis effluens eum exanimem redderet, nisi ei ad uitam maior seuitia eorum profuisset. Nam cum grauiter sauciatum per terram insuper traherent, exundanti uene puluis obstrusus sanguinem abstinuit [2 1Kb] , cuius effusione ibat in mortem. Deinde cum ab eis tandem relictum, nostri cum psalmis auferre tentarent, illi ira ardentiore succensi, eum de portantium manibus abstulerunt, male multatis fugatisque Catholicis, quos ingenti multitudine superabant, et facile seuiendo terrebant. Inde in quamdam turrem leuatum, iam defecisse arbitrantes, cum ille adhuc uiueret, abiecerunt. Sed quodam molli aggere exceptus, et a quibusdam nocte transeuntibus per lucernam conspectus, agnitus atque collectus, et ad religiosam domum apportatus, adhibita magna cura, post multos dies ab illa desperatione recreatus est: occisum eum tamen fama scelere Donatistarum etiam trans mare nuntiauerat; quo posteaquam uenit, et uita eius inopinatissima apparuit,  cicatricibus, suis tam multis, tam ingentibus, tam recentibus, non frustra famam mortuum se nuntiasse monstrauit.

28. Auxilium ergo petiuit ab imperatore christiano, non tam sui ulciscendi causa, quam tuende Ecclesie sibi credite. Quod si pretermisisset, non eius fuisset laudanda patientia, sed negligentia merito culpanda. Neque enim et apostolus Paulus uite sue transitorie consulebat, sed Ecclesie Dei, quando contra illos qui eum occidere conspirauerant, consilium illorum tribuno ut proderetur effecit: unde factum est ut eum ad locum quo fuerat perducendus, deduceret miles armatus, ne illorum pateretur insidias . Romanas etiam leges implorare minime dubitauit, ciuem Romanum se esse proclamans, quos tunc affligi uerberibus non licebat : itemque ne Iudeis eum interimere cupientibus traderetur, Cesaris poposcit auxilium , Romani quidem principis, sed non christiani. Ubi satis ostendit quid facere postea deberent Christi dispensatores, quando imperatores christianos periclitante Ecclesia reperirent. Hinc ergo factum est ut Imperator religiosus et pius, perlatis in notitiam suam talibus causis, mallet piissimis legibus illius impietatis errorem omnino corrigere, et eos qui contra Christum Christi signa portarent, ad unitatem catholicam terrendo et cercendo redigere, quam seuiendi tantummodo auferre licentiam, et errandi ac pereundi relinquere.

29. Iamuero cum ipse leges uenissent in Africam, precipue illi qui querebant occasionem, aut seuitiam furentium metuebant, aut suos uerecundabantur offendere, ad Ecclesiam continuo transierunt. Multi etiam qui sola illic a parentibus tradita consuetudine tenebantur, qualem uero causam ipsa heresis haberet nunquam antea cogitauerant, nunquam querere et considerare uoluerant, mox ubi ceperunt aduertere, et nichil in ea dignum inuenire propter quod tanta damna paterentur, sine ulla difficultate catholici facti sunt: docuit enim eos sollicitudo, quos negligentes securitas fecerat. Istorum autem omnium precedentium auctoritatem et persuasionem secuti sunt multi, qui minus idonei erant per seipsos intelligere quid distaret inter Donatistarum errorem, et catholicam ueritatem.

30. Ita cum magna agmina populorum uera mater in sinum gaudens reciperet, remanserunt turbe dure, et in illa peste infelici animositate sistentes. Ex his quoque plurimi simulando communicauerunt, alii paucitate latuerunt. Sed illi qui simulabant, paulatim assuescendo et predicationem ueritatis audiendo, maxime post collationem et disputationem que inter nos et episcopos eorum apud Carthaginem fuit, ex magna parte correcti sunt. In quibusdam uero locis, ubi pertinacior et impacatior preualuit multitudo, cui resistere non poterant pauciores quorum erat melior de communione sententia, aut turbe auctoritati paucorum potentiorum subdite in malam partem obtemperarunt, aliquanto diutius laboratum est. Ex his sunt in quibus adhuc laboratur, in quo labore multa Catholici,  et maxime episcopi et clerici horrenda et dura perpessi sunt, que commemorare longum est; quando quorumdam et oculi exstincti sunt, et cuiusdam episcopi manus et lingua precisa est; nonnulli etiam trucidati sunt. Taceo crudelissimas cedes, et domorum depredationes, per nocturnas aggressiones et incendia, non solum priuatorum habitaculorum, uerum etiam ecclesiarum; in quas flammas non defuerunt qui et Codices dominicos mitterent.

31. Sed nos huiusmodi afflictos malis, consequens consolatus est fructus. Nam ubicumque a perditis ista commissa sunt, ibi feruentius atque perfectius unitas christiana profecit, et uberius laudatur Dominus, qui donare dignatus est ut serui eius passionibus suis lucrarentur fratres suos, et oues eius mortifero errore dispersas in pacem salutis eterne suo sanguine congregarent. Potens est Dominus et misericors, quem quotidie rogamus ut etiam ceteris det penitentiam, et resipiscant de diaboli laqueis, a quo captiui tenentur secundum ipsius uoluntatem : qui non querunt nisi unde nobis calumnientur, et retribuant mala pro bonis; quia nec intelligere nouerunt, quem circa eos animum dilectionemque seruemus, et quomodo eos uelimus secundum Domini preceptum, quod per Ezechielem prophetam pastoribus dedit, reuocare errantes, et perditos inuenire .



CAPUT uIII.

32. Illi autem, quod et alibi aliquando diximus, et quod nobis faciunt, sibi non imputant; et quod sibi faciunt, nobis imputant. Quis enim nostrum uelit non solum aliquem illorum perire, uerum etiam aliquid perdere? Sed si aliter non meruit pacem habere domus Dauid, nisi Absalon filius eius in bello quod contra patrem gerebat, fuisset exstinctus, quamuis magna cura mandauerit suis ut eum quantum possent uiuum saluumque seruarent, ut esset cui penitenti paternus affectus ignosceret; quid ei restitit, nisi perditum flere, et sui regni pace acquisita suam mestitiam consolari . Sic ergo catholica mater, bellantibus aduersus eam quibus aliis quam filiis suis, quia utique ex ipsa magna arbore que ramorum suorum porrectione toto orbe diffunditur, iste in Africa ramusculus fractus est, cum eos caritate parturiat ut redeant ad radicem sine qua ueram uitam habere non possunt; si aliquorum perditione ceteros tam multos colligit, presertim quia isti, non sicut Absalon casu bellico, sed spontaneo magis interitu pereunt, dolorem materni cordis lenit et sanat tantorum liberatione populorum. Quorum si uideas in Christi pace letitias, frequentias, alacritates, et ad hymnos audiendos et canendos, et ad uerbum Dei percipiendum celebres hilaresque conuentus, multorumque in eis cum dolore magno recordationem preteriti erroris, et cum gaudio considerationem cognite ueritatis, et cum indignatione et detestatione mendacium magistrorum, quod modo cognoscant de nostris Sacramentis quam falsa iactauerint; multorum etiam in eis confessiones quod olim uellent esse catholici, nec inter homines tanti furoris auderent: horum ergo populorum congregationes  per plurimas Africe regiones ab illa perditione liberatorum, si sub uno conspectu uideres; tunc diceres nimie fuisse crudelitatis, si dum timeretur ne homines desperati, et istorum innumerabili multitudini nulla estimatione comparandi, suis et uoluntariis ignibus cremarentur, isti in eternum perdendi et sempiternis ignibus cruciandi relinquerentur.

33. Si enim duo aliqui in una domo habitarent, quam certissime sciremus esse ruituram, nobisque id prenuntiantibus nollent credere, atque in ea manere persisterent; si eos inde possemus eruere uel inuitos, quibus imminentem illam ruinam postea demonstraremus, ut redire ulterius sub eius periculum non auderent, puto nisi faceremus, non immerito crudeles diiudicaremur. Porro si unus illorum nobis diceret, Quando intraueritis eruere nos, meipsum continuo trucidabo; alter autem nec exire quidem inde, nec erui uellet, sed neque necare se auderet; quid eligeremus, utrum ambos ruine opprimendos relinquere, an uno saltem per misericordem nostram operam liberato, alterum non nostra culpa, sed sua potius interire? Nemo est tam infelix qui non quid fieri in talibus causis oporteat, facillime iudicet. Et de duobus hominibus, uno scilicet perdito, et uno liberato similitudinem istam proposui: quid ergo sentiendum est de quibusdam paucis perditis, et innumerabili multitudine populorum liberatorum? Non enim uel tot sunt illi homines qui sua uoluntate pereunt, quot liberantur per istas leges ab illa pestifera eternaque pernicie fundi, pagi, uici, castella, municipia, ciuitates.

34. Si autem diligentius rem de qua loquimur cogitemus, puto quod si plurimi essent in domo ruitura, et inde saltem unus liberari posset, atque id cum facere conaremur, alii seipsos precipitio necarent, dolorem de ceteris nostrum, de unius saltem salute consolaremur; non tamen, ne seipsos alii perderent, perire uniuersos nullo liberato permitteremus. Quid igitur de opere misericordie, quod pro uita eterna adipiscenda, et pena eterna uitanda, hominibus debemus impendere, iudicandum est; si pro salute ista non solum temporali, sed etiam breui, ad ipsum tempus exiguum liberanda, sic nos hominibus subuenire, ratio uera et benigna compellit?



CAPUT IX.

35. Quod autem nobis obiiciunt, quod res eorum concupiscamus et auferamus; utinam catholici fiant, et non solum que dicunt sua, sed etiam nostra, in pace nobiscum et caritate possideant! Usque adeo autem calumniandi cupiditate cecantur, ut non attendant quam sint inter se contraria que loquuntur. Ipsi certe dicunt, et inuidiosissime sibi conqueri uidentur quod eos in nostram communionem uiolento legum imperio coarctamus: hoc utique nullo modo faceremus, si res eorum possidere uellemus. Quis auarus querit compossessorem? quis dominandi cupiditate inflammatus, uel fastu dominationis elatus desiderat habere consortem? Ipsos certe attendant quondam suos, iam nostros socios et fraterna nobis dilectione coniunctos, quemadmodum sua teneant, non solum que habebant, sed etiam nostra  que non habebant: que tamen, si pauperum compauperes sumus, et nostra sunt et illorum; si autem priuatim que nobis sufficiant, possidemus, non sunt illa nostra, sed pauperum quorum procurationem quodammodo gerimus, non proprietatem nobis usurpatione damnabili uindicamus.

36. Quidquid ergo nomine Ecclesiarum partis Donati possidebatur, christiani imperatores legibus religiosis cum ipsis Ecclesiis ad Catholicam transire iusserunt  . Cum ergo nobiscum sint earumdem Ecclesiarum pauperes qui eisdem [1 1Kb] possessiunculis alebantur, ipsi potius foris positi desinant concupiscere aliena; sed intrent in unitatis societatem, ut pariter gubernemus, non illa tantum que dicunt sua, uerum etiam que dicuntur et nostra. Scriptum est enim: Omnia uestra sunt; uos autem Christi; Christus autem Dei . Sub illo capite, in uno eius corpore unum simus, et de istis talibus rebus faciamus quod scriptum est in Actibus Apostolorum: Erat illis anima una et cor unum; et nemo dicebat aliquid proprium, sed erant illis omnia communia . Amemus quod cantamus, Ecce quam bonum et quam iucundum, habitare fratres in unum ! ut sic experiantur et sciant quam ueraciter ad eos clamet mater Catholica quod scribit beatus Apostolus ad Corinthios, Non quero que sunt uestra, sed uos .

37. Si autem consideremus quod dictum est in libro Sapientie, Ideo iusti tulerunt spolia impiorum ; item quod legitur in Prouerbiis, Thecaurizantur autem iustis diuitie impiorum ; tunc uidebimus non esse querendum qui habeant res hereticorum, sed qui sint in societate iustorum. Scimus quidem illos tantam sibi arrogare iustitiam, ut eam se iactent non solum habere, sed etiam aliis hominibus dare. A se quippe dicunt iustificari eum quem baptizauerint; ubi nichil eis restat nisi dicere illi qui baptizatur ab eis, ut in baptizatorem suum credat: cur enim non faciat, quando Apostolus dicit, Credenti in eum qui iustificat impium, deputatur fides eius ad iustitiam ? In ipsum ergo credat, si eum ipse iustificat, ut deputetur fides eius ad iustitiam. Sed puto quod etiam ipsi seipsos horreant, si tamen ista uel cogitare dignantur. Iustus enim et iustificans non est, nisi Deus. Potest autem et de istis dici quod dicit Apostolus de Iudeis, quia ignorantes Dei iustitiam, et suam uolentes constituere, iustitie Dei non sunt subiecti .

38. Absit autem ut quisquam nostrum ita se iustum dicat, ut aut suam iustitiam uelit constituere, id est quasi a seipso sibi datam, cum dicatur ei, Quid enim habes quod non acccepisti ? aut sine peccato se esse iactare audeat in hac uita, sicut ipsi in nostra collatione dixerunt in ea se esse Ecclesia que iam non habet maculam aut rugam aut aliquid huiusmodi : nescientes hoc modo in eis compleri,  qui uel post Baptismum continuo, uel dimissis debitis, que dimittenda in oratione poscuntur, de hoc exeunt corpore; in tota uero Ecclesia tunc futurum, ut sit omnino non habens maculam aut rugam, aut aliquid eiusmodi, quando dicendum erit, Ubi est, mors, uictoria tua? ubi est, mors, aculeus tuus? Aculeus enim mortis est peccatum .

39. In hac autem uita, ubi corpus quod corrumpitur aggrauat animam , si Ecclesia eorum iam talis est, non ergo dicant Deo, quod Dominus nos orare docuit, Dimitte nobis debita nostra . Cum enim in Baptismo cuncta dimissa sunt, utquid hoc poscit Ecclesia, si iam etiam in hac uita non habet maculam, aut rugam, aut aliquid huiusmodi? Contemnant et apostolum Ioannem clamantem in Epistola sua: Si dixerimus quia peccatum non habemus, nos ipsos decipimus, et ueritas in nobis non est. Si autem confessi fuerimus peccata nostra, fidelis est et iustus, qui dimittat nobis peccata, et mundet nos ab omni iniquitate . Propter hanc spem dicit uniuersa Ecclesia, Dimitte nobis debita nostra, ut non superbientes, sed confitentes mundet nos ab omni iniquitate, atque ita sibi Dominus Christus exhibeat in illa die gloriosam Ecclesiam non habentem maculam, aut rugam, aut aliquid eiusmodi; quam modo mundat lauacro aque in uerbo: quia neque aliquid remanet in Baptismo, quod non dimittatur omnium preteritorum peccatorum ; et quidquid ab eis qui post acceptum Baptismum hic uiuunt, infirmitate humana contrahitur quarumcumque culparum, propter ipsum [1 1Kb] lauacrum dimittitur. Neque enim aliquid prodest non baptizato dicere, Dimitte nobis debita nostra.

40. Ita modo mundat Ecclesiam suam lauacro aque in uerbo, ut tunc eam sibi exhibeat non habentem maculam aut rugam, aut aliquid eiusmodi, totam scilicet pulchram atque perfectam, quando absorbebitur mors in uictoriam . Nunc ergo in quantum uiget in nobis quod ex Deo nati sumus, ex fide uiuentes, iusti sumus: in quantum autem reliquias mortalitatis ex Adam trahimus, sine peccato non sumus. Et illud enim uerum est, Qui natus est ex Deo, non peccat ; et illud uerum est, Si dixerimus quia peccatum non habemus, nos ipsos decipimus, et ueritas in nobis non est . Dominus itaque Christus et iustus est, et iustificans; nos autem iustificati gratis per gratiam ipsius . Non autem iustificat nisi corpus suum, quod est Ecclesias et ideo si corpus Christi tollit spolia impiorum, et corpori Christi thesaurizantur diuitie impierum, non debent impii foris remanere, ut calumnientur, sed intrare potius ut iustificentur.

41. Unde et illud quod de die iudicii scriptum est, Tunc stabunt iusti in magna constantia aduersus eos qui se angustiauerunt, et abstulerunt labores eorum , non utique sic intelligendum est, quia stabit  Chananeus aduersus Isrel, cum Chananei abstulerit labores Isrel; sed stabit Nabutheus aduersus Achab, quoniam labores Nabuthei abstulit Achab: Chananeus quippe impius, Nabutheus iustus. Eodem modo, non stabit paganus aduersus christianum qui abstulit labores eius, quando idolorum exspoliata uel diruta [1 1Kb] sunt templa; sed stabit christianus aduersus paganum qui abstulit labores eius, quando martyrum strata sunt corpora. Sic ergo, non stabit hereticus aduersus catholicum qui abstulit labores eius, quando preualuerunt leges catholicorum imperatorum; sed stabit catholicus aduersus hereticum qui abstulit labores eius, quando furores preualebant impiorum Circumcellionum. Ipsa quippe Scriptura soluit questionem, que non ait, Tunc stabunt homines, sed, Tunc stabunt iusti: et ideo in magna constantia, quia in bona conscientia.

42. Iustus autem hic nemo est iustitia sua, id est, tanquam sibi a seipso facta; sed, ut dicit Apostolus, Sicut unicuique Deus partitus est mensuram fidei. Sequitur autem et adiungit: Sicut enim in uno corpore multa membra habemus, omnia autem membra non eumdem actum habent; ita multi unum corpus sumus in Christo . Ac per hoc nemo potest esse iustus, quamdiu fuerit ab unitate huius corporis separatus. Quemadmodum enim membrum si precidatur ab hominis uiui corpore, non potest tenere spiritum uite; sic homo qui preciditur de Christi iusti corpore, nullo modo potest spiritum tenere iustitie, etiamsi figuram membri teneat, quam sumpsit in corpore. In huius ergo compagem corporis ueniant, et labores suos non dominandi cupiditate, sed bene utendi pietate possideant. Nos autem uoluntatem nostram, ut iam dictum est, ab huius cupiditatis sordibus, quolibet inimico iudicante purgamus, quando eos ipsos quorum labores dicuntur, ut nobiscum et illis et nostris in societate catholica utantur, quantum ualemus inquirimus.



CAPUT X.

43. Sed hoc est, inquiunt, quod nos mouet: si iniusti sumus, quare nos queritis? Quibus respondemus: Querimus uos iniustos, ne permaneatis iniusti; querimus perditos, ut de inuentis gaudere possimus, dicentes, Mortuus erat frater, et reuixit; perierat, et inuentus est . Quare ergo me, inquit, non baptizas, ut abluas a peccatis? Respodeo: Quia non facio iniuriam characteri imperatoris, cum errorem corrigo desertoris. Quare, inquit, apud te uel penitentiam non ago? Imo nisi egeris, saluus esse non poteris: quomodo enim gaudebis te esse correctum, nisi doleas fuisse peruersum? Quid ergo, inquit, apud uos, cum ad uos transimus, accipimus? Respondeo: Non quidem accipitis Baptismum, qui uobis extra compagem corporis Christi inesse potuit, prodesse non potuit; sed accipitis unitatem spiritus in uinculo pacis , sine qua nemo poterit uidere Deum, et caritatem, que, sicut scriptum est, cooperit multitudinem peccatorum . Quod tam magnum bonum, sine quo nec linguas  hominum et Angelorum, nec scientiam omnium sacramentorum, nec prophetiam, nec tantam fidem qua montes transferantur, nec omnia que possidet homo distributa pauperibus, nec corporis in ignibus passionem prodesse aliquid Apostolus testis est : hoc ergo tam magnum bonum, si paruum uel nullum putatis, merito infeliciter erratis; merito si in unitatem catholicam non transitis, peritis.

44. Si ergo, inquiunt, oportet ut nos extra Ecclesiam et aduersus Ecclesiam fuisse peniteat, ut salui esse possimus; quomodo post istam penitentiam apud uos clerici, uel etiam episcopi permanemus? Hoc non fieret, quoniam reuera, quod fatendum est, fieri non deberet, nisi pacis ipsius compensatione sanaretur. Sed sibi hoc dicant, et multo maxime humiliter doleant, qui in tanta morte precisionis iacent, ut isto quodam uulnere matris Catholice reuiuiscant. Cum enim precisus ramus inseritur, fit aliud uulnus in arbore, quo possit recipi, ut uiuat qui sine uita radicis peribat: sed cum receptus recipienti coaluerit, et uigor consequitur et fructus; si autem non coaluerit, ille quidem arescit, sed uita arboris permanebit. Est enim et tale inserendi genus, ut nullo preciso ramo qui intus est, ille qui foris est inseratur, non tamen nullo, sed uel leuissimo arboris uulnere. Ita ergo et isti cum ad radicem Catholicam ueniunt, nec eis quamuis post erroris sui penitentiam honor clericatus uel episcopatus aufertur, fit quidem aliquid tanquam in cortice arboris matris contra integritatem seueritatis: uerumtamen quia neque qui plantat est aliquid, neque qui rigat , ad Dei misericordiam precibus fusis coalescente insitorum pace ramorum, caritas cooperit multitudinem peccatorum.

45. Ut enim constitueretur in Ecclesia, ne quisquam post alicuius criminis penitentiam clericatum accipiat, uel ad clericatum redeat, uel in clericatu maneat  , non desperatione indulgentie, sed rigore factum est discipline: alioquin contra claues datas Ecclesie disputabitur, de quibus dictum est, Que solueritis in terra, soluta erunt et in celo . Sed ne forsitan etiam detectis criminibus [1 1Kb] , spe honoris ecclesiastici animus intumescens superbe ageret penitentiam, seuerissime placuit ut post actam de crimine damnabili penitentiam, nemo sit clericus, ut desperatione temporalis altitudinis medicina maior et uerior esset humilitatis. Nam et sanctus Dauid de criminibus mortiferis penitentiam egit, et tamen in honore suo perstitit. Et beatum Petrum, quando amarissimas lacrimas fudit, utique Dominum negasse penituit, et tamen Apostolus mansit. Sed non ideo superuacua putanda est posteriorum diligentia, qui ubi saluti nichil detrahebatur, humilitati aliquid addiderunt, quo salus tutius muniretur, experti, credo, aliquorum fictas penitentias per affectatas honorum  potentias. Cogunt enim multas inuenire medicinas multorum experimenta morborum. uerum in huiusmodi causis ubi per graues dissensionum scissuras non huius aut illius hominis est periculum, sed populorum strages iacent, detrahendum est aliquid seueritati, ut maioribus malis sanandis caritas sincera subueniat.

46. Habeant ergo isti de preterito detestabili errore, sicut Petrus habuit de mendaci timore, amarum dolorem, et ueniant ad Ecclesiam Christi ueram, hoc est matrem Catholicam: sint in illa clerici, sint episcopi utiliter, qui contra illam fuerunt hostiliter. Non inuidemus, imo amplectimur, optamus, hortamur, et quos in uiis et sepibus inuenimus, intrare cogimus; etsi nondum [1 1Kb] quibusdam persuademus quia non res eorum, sed ipsos querimus. Apostolus Petrus quando Saluatorem negauit, et fleuit, et apostolus mansit, nondum acceperat promissum Spiritum sanctum: sed multo magis isti eum non acceperunt, ubi a corporis compage diuisi, quod solum corpus uiuificat Spiritus sanctus, extra Ecclesiam et contra Ecclesiam Ecclesie Sacramenta tenuerunt, et tanquam ciuili bello, nostris contra nos erectis signis armisque pugnauerunt. ueniant; fiat pax in uirtute Ierusalem, que uirtus caritas est: cui sancte ciuitati dictum est, Fiat pax in uirtute tua, et abundantia in turribus tuis . Non se extollant aduersus maternam sollicitudinem, quam pro ipsis, et pro tantis populis quos decipiunt uel decipiebant, colligendis et habuit et habet: non superbiant, quia sic eos suscipit; non referant ad elationis sue malum quod facit ipsa propter pacis bonum.

47. Sic multitudinibus per schismata et hereses pereuntibus subuenire consueuit. Hoc displicuit Lucifero  , quia factum est in eis suscipiendis atque sanandis qui ueneno perierant Ariano; et cui displicuit in tenebras cecidit schismatis, amisso lumine caritatis. Hoc erga istos ab initio seruauit Africana Catholica ex episcoporum sententia, qui in Ecclesia Romana inter Cecilianum et partem Donati iudicauerunt, damnatoque uno quodam Donato  qui auctor schismatis fuisse manifestatus est, ceteros correctos, etiamsi extra Ecclesiam ordinati essent, in suis honoribus suscipiendos esse censuerunt: non quod etiam foris ab unitate corporis Christi possent habere Spiritum sanctum; sed maxime propter eos, quos foris positi possent decipere, et a susceptione illius muneris impedire; deinde ut etiam ipsorum infirmitas lenius excepta intus sanabilis fieret, iam nulla pertinacia claudente oculos cordis aduersus euidentiam ueritatis. Quid autem aliud etiam ipsi cogitauerunt, quando Maximianistas, quos in sacrilego, sicut eorum concilium  indicat, schismate damnauerant, et in  quorum iam locum alios ordinauerant, posteaquam uiderunt ab eis populos non recedere, ne omnes perderent, in suis honoribus receperunt; et Baptismo quem foris ab eis damnati dederant, nullam contradictionem questionemque mouerunt? Quare ergo mirantur, aut queruntur, aut calumniantur quod eos sic suscipimus pro uera pace Christi, et non recordantur quid ipsi fecerint pro uana, que contra Christum est, pace Donati? Quod eorum factum si contra eos teneatur et intelligenter asseratur, quid omnino respondeant non habebunt.



CAPUT XI.

48. Quod autem dicunt, Si peccauimus in Spiritum sanctum, quia exsufflauimus baptismum uestrum, ut quid nos queritis, cum remitti nobis hoc peccatum omnino non possit, dicente Domino, Qui peccauerit in Spiritum sanctum, non remittetur ei, neque in hoc seculo, neque in futuro ; non attendunt quia secundum istum sensum nemo liberandus est. Quis enim non loquitur aduersus Spiritum sanctum et peccat in eum, siue qui nondum est christianus, siue qui est hereticus Arianus, aut Eunomianus, aut Macedonianus, qui eum dicunt esse creaturam; aut Photinianus, qui eius omnino negat aliquam esse substantiam, sed unum tantummodo esse Deum Patrem; siue alii heretici, quos commemorare longum est? Nulli ergo istorum liberandi sunt? aut ipsi Iudei, quibus Dominus hoc obiecit, si in eum crederent, non erant baptizandi? non enim ait Saluator, In Baptismo remittetur; sed, non remittetur, inquit, neque in hoc seculo, neque in futuro.

49. Intelligant ergo non omne, sed aliquod significatum esse peccatum in Spiritum sanctum, quod omnino non remittetur. Sicut enim eum dixisset, Si non uenirem, peccatum non haberent , utique non omne peccatum intelligi uoluit, quandoquidem pleni erant multis magnisque peccatis; sed aliquod proprium peccatum, quod si non haberent, possent illis omnia dimitti que habebant, id est, quod in cum uenientem non crediderunt; hoc enim non haberent peccatum, si non ueniret: sic etiam eum dixit, Qui peccauerit in Spiritum sanctum, uel, Qui uerbum dixerit aduersus Spiritum sanctum, non utique omne quod in Spiritum sanctum peccatur facto siue dicto, sed aliquod certum et proprium intelligi uoluit. Hoc est autem duritia cordis usque ad finem huius uite, qua homo recusat in unitate corporis Christi, quod uiuificat Spiritus sanctus, remissionem accipere peccatorum. Cum enim dixisset discipulis, Accipite Spiritum sanctum, continuo subiecit, Si cui dimiseritis peccata, dimittentur ei; si cui tenueritis, tenebuntur . Huic ergo dono gratie Dei quicumque restiterit et repugnauerit, uel quoquo modo fuerit ab eo alienus usque in finem huius temporalis uite, non remittetur ei, neque in hoc seculo, neque in futuro; hoc scilicet tam grande peccatum, ut eo teneantur cuncta peccata, quod non probatur ab aliquo esse commissum, nisi cum de corpore exierit. Quamdiu uero hic uiuit, eum, sicut dicit Apostolus, patientia Dei ad penitentiam adducit: sed si  ipse perseuerantissima iniquitate, sicut consequenter adiungit Apostolus, Secundum duritiam cordis sui et cor impenitens, thesaurizat sibi iram in die ire et reuelationis iusti iudicii Dei , non remittetur ei, neque in hoc seculo, neque in futuro.

50. Isti autem cum quibus agimus, uel de quibus agimus, non sunt desperandi; adhuc enim sunt in corpore: sed non querant Spiritum sanctum, nisi in Christi corpore, cuius habent foris sacramentum, sed rem ipsam non tenent intus cuius est illud sacramentum; et ideo sibi iudicium manducant et bibunt . Unus enim panis sacramentum est unitatis, quoniam sicut Apostolus dicit, Unus panis, unum corpus multi sumus . Proinde Ecclesia catholica sola corpus est Christi, cuius ille caput est Saluator corporis sui . Extra hoc corpus neminem uiuificat Spiritus sanctus; quia, sicut ipse dicit Apostolus, Charitas Dei diffusa est in cordibus nostris per Spiritum sanctum qui datus est nobis : non est autem particeps diuine caritatis, qui hostis est unitatis. Non habent itaque Spiritum sanctum, qui sunt extra Ecclesiam: de illis quippe scriptum est, Qui seipsos segregant, animales, Spiritum non habentes . Sed nec ille eum percipit, qui fictus est in Ecclesia, quoniam et inde scriptum est, Sanctus enim Spiritus discipline effugiet fictum . Qui ergo uult habere Spiritum sanctum, caueat foris ab Ecclesia remanere, caueat in eam simulatus [1 1Kb] intrare: aut si iam talis intrauit, caueat in eadem simulatione persistere, ut ueraciter coalescat arbori uite.

51. Prolixum tibi librum direxi, et tuis fortasse occupationibus onerosum. Si ergo potuerit tibi uel partibus legi, dabit tibi Dominus intellectum, ut habeas quid respondeas eis corrigendis atque sanandis, quos etiam tibi ipsi tanquam fideli filio mater Ecclesia, ubi potueris, et quomodo potueris, siue ipse loquendo et respondendo, siue ad doctores Ecclesie perducendo, in adiutorio Domini corrigendos sanandosque commendat.





EPISTOLA CLXXXuI [* 1Kb]  . Alypius et Augustinus Paulino episcopo, ipsum plenius instituentes aduersus Pelagii heresim.

Domino beatissimo et in Christi uisceribus germanitus amplectendo, plus quam dici potest desiderabili fratri et cepiscopo PAULINO  , ALYPIUS et AUGUSTINUS.



CAPUT PRIMUM.

1. Tandem aliquando prouidit Deus nobis litterarum fidelissimum perlatorem, omnium nostrum merito carissimum fratrem Ianuarium;  per quem, etiamsi non scriberemus, omnia que circa nos sunt possit Sinceritas tua tanquam per uiuentem atque intelligentem epistolam noscere. Pelagium, quem credimus, ut ab illo distingueretur qui Pelagius Tarenti dicitur [1 1Kb] , Britonem fuisse cognominatum  , quod ut seruum Dei dilexeris, nouimus: nunc autem quemadmodum diligas, ignoramus. Nam et nos non solum dileximus, uerum etiam diligimus eum; sed aliter nunc diligimus, aliter aliquando dileximus: tunc enim, quia nobis recte fidei uidebatur; nunc autem, ut ab iis que inimica et aduersa gratie Dei sentire dicitur, illius misericordia liberetur. Nam cum hoc de illo aliquandiu fama iactaret, non utique facile credendum fuit; solet quippe fama mentiri: sed propius ut crederemus, accessit quod librum quemdam eius, ea prorsus persuadere molientem que gratiam Dei per unum mediatorem Dei et hominum hominem Iesum Christum generi humano impertitam, de fidelium cordibus creditam deleant, legimus, traditum nobis a famulis Christi, qui eum talia docentem studosissime audierant, fuerantque sectati. Cui quidem libro, eisdem rogantibus, quia id fieri oportere uidebamus, tacito nomine auctoris, ne offensus insanabilior redderetur, unius nostrum disputatione responsum est  . Quo libro id continetur [2 1Kb] , et multipliciter atque abundanter asseritur, quod etiam quibusdam litteris agit ad tuam uenerationem datis  , ubi dicit se non debere existimari sine gratia Dei defendere liberum arbitrium, cum possibilitatem uolendi atque operandi, sine qua nichil boni uelle atque agere ualeremus, a Creatore nobis insitam diceret: ut uidelicet hec intelligatur doctore ipso gratia Dei, que Paganis atque Christianis, impiis et piis, fidelibus atque infidelibus communis est.

2. Hec mala quibus Saluatoris euacuaretur aduentus, ubi hoc possumus dicere quod de Lege dicit Apostolus, Si per naturam iustitia, ergo Christus gratis mortuus est , refellebamus, ut poteramus, in cordibus eorum, qui ista sentirent, ut his cognitis, etiam ille, si fieri posset, non lacessitus ista emendaret; atque ita et pernicies destrueretur erroris, et hominis uerecundie parceretur. Sed posteaquam ad nos littere de Oriente uenerunt, eamdem causam apertissime uentilantes, nullo modo iam qua licumque episcopali auctoritate deesse Ecclesie debueramus. Misse sunt itaque de hac re ex duobus conciliis, Cathaginensi et Mileuitano, relationes ad apostolicam Sedem  , antequam Gesta ecclesiastica, quibus apud episcopos prouincie Palestine Pelagius perhibetur esse purgatus, uel in manus nostras, uel in Africam peruenissent. Scripsimus etiam ad beate  memorie Papam Innocentium, preter conciliorum relationes, litteras familiares, ubi de ipsa causa aliquanto diutius egimus  . Ad omnia nobis ille rescripsit eo modo, quo [1 1Kb] fas erat atque oportebat apostolice Sedis antistitem  .

3. Que omnia modo legere poteris, si eorum forte ad te uel nulla uel non cuncta peruenerant: ubi uidebis, seruata erga hominem moderatione que debuit, ne damnaretur si praua damnaret [2 1Kb] , ipsum tamen nouellum et perniciosum errorem sic ecclesiastica auctoritate compressum, ut multum miremur esse adhuc quosdam qui per quemlibet errorem gratie Dei conentur obsistere; si tamen hec gesta esse didicerunt que gratia Dei per Iesum Christum Dominum nostrum  pusillos cum magnis a morte primi hominis ad uitam secundi hominis transfert; non solum peccata dolendo, uerum etiam ad non peccandum recteque uiuendum, eos qui iam uti possunt uoluntatis arbitrio sic adiuuando, ut nisi adiuuet, nichil pietatis atque iustitie, siue in opere, siue etiam in ipsa uoluntate habere possimus: Deus quippe operatur in nobis et uelle, et operari, pro bona uoluntate .



CAPUT II.

4. Nam quis nos, nisi qui uenit querere et saluare quod perierat, ab illa perditionis massa et concretione discernit? Unde Apostolus interrogat dicens, Quis enim te discernit? ubi si dixerit homo, Fides mea, uoluntas mea, bonum opus meum; respondetur ei, Quid enim habes quod non accepisti? Si autem accepisti, quid gloriaris quasi non acceperis ? Hoc utique totum ideo, non ut homo non glorietur, sed ut qui gloriatur, in Domino glorietur ; non ex operibus, ne forte quis extollatur : non quia bona opera [3 1Kb] frustrantur, cum Deus reddat unicuique secundum opera eius, sitque gloria et honor et pax omni operanti bonum ; sed quia opera ex gratia, non ex oporibus gratia; quoniam fides que per dilectionem operatur , nichil operaretur nisi ipsa dilectio Dei diffunderetur in cordibus nostris per Spiritum sanctum qui datus est nobis . Nec ipsa fides esset in nobis, nisi Deus unicuique partiretur mensuram fidei .

5. Bonum est igitur homini ut cum totis uiribus liberi arbitrii sui ueraciter dicat, Fortitudinem meam ad te custodiam : quia ille qui putauit sine ipsius adiutorio se posse custodire quod dedit, profectus in longinquam regionem, et uiuens prodige,  cuncta consumpsit, et miseria dure seruitutis attritus, reuersusque in semetipsum dixit, Surgam, et ibo ad patrem meum : quam cogitationem bonam quando haberet, nisi et ipsam illi in occulto pater misericordissimus inspirasset? Quod intelligens minister ille Noui Testamenti, Non quia idonei sumus, inquit, cogitare aliquid a nobis quasi ex nobismetipsis; sed sufficientia nostra ex Deo est. Unde et ille cum dixisset, Fortitudinem meam ad te custodiam ; ne uel hoc ipsum quia custodit, suis uiribus arrogaret, tanquam ei uenisset in mentem quia nisi Dominus custodierit ciuitatem, in uanum uigilant qui custodiunt eam ; et non dormit neque dormitat qui custodit Isrel ; adiunxit causam unde fiat idoneus custodire, uel quo potius custode seruetur, Quoniam, Deus, inquit, susceptor meus es.

6. Recolat igitur iste si potest merita sua, unde factum sit ut Deus dignaretur eius esse susceptor, ac si Deus esset susceptus. Recolat utrum quesierit, an quesitus sit, ab illo scilicet qui uenit querere et saluare quod perierat . Nam si querere uoluerit ante gratiam quid meruerit ut acciperet eam, mala sua poterit homo inuenire, non bona, etiamsi eum unius diei uitam habentem super terram gratia Saluatoris inuenerit. Quia si aliquid boni operatur homo ut gratiam mereatur, non ei merces imputatur secundum gratiam, sed secundum debitum. Si autem credit in eum qui iustificat impium, ut deputetur fides eius ad iustitiam  , profecto antequam gratia iustificetur, id est iustus efficiatur, impius quid est, nisi impius? quem si debitum sequeretur, quid eius merito nisi supplicium redderetur? Si ergo gratia, iam non ex operibus est; alioquin gratia iam non est gratia . Operibus enim debitum redditur, gratia gratis datur; unde etiam nuncupatur.



CAPUT III.

7. Si quis autem dixerit quod gratiam bene operandi fides mereatur; negare non possumus, imo uero gratissime confitemur. Hanc enim fidem uolumus habeant, qua impetrent caritatem que sola uere bene operatur, isti fratres nostri qui multum de suis operibus gloriantur: caritas autem usque adeo donum Dei est, ut Deus dicatur . Qui ergo habent fidem qua impetrent iustificationem, per Dei gratiam peruenerunt ad legem iustitie: unde dicitur, Tempore acceptabili exaudiui te, et in die salutis adiuui te . Proinde in iis qui per electionem gratie salui fiunt, adiutor Deus operatur et uelle, et operari, pro bona uoluntate; quoniam diligentibus Deum omnia cooperantur in bonum : si omnia, utique et ipsam dilectionem quam fide impetramus, ut eum qui nos prior dilexit ut in illum crederemus, per eius gratiam diligamus, et diligamur qui operati non sumus.

8. Qui uero suis meritis premia tanquam debita exspectant, nec ipsa merita Dei gratie tribuunt, sed uiribus proprie uoluntatis, sicut dictum est de carnali Isrel, persequentes legem iustitie, in legem iustitie  non perueniunt: quare? Quia non ex fide, sed tanquam ex operibus. Ipsa est enim iustitia ex fide, quam Gentes apprehenderunt, de quibus dictum est: Quid ergo dicemus? Quia Gentes, que non cognouerunt iustitiam, apprehenderunt iustitiam; iustitiam autem que ex fide est. Isrel autem persequens legem iustitie, in legem iustitie non peruenit: quare? Quia non ex fide, sed tanquam ex operibus. Offenderunt enim in lapidem offensionis, sicut scriptum est, Ecce pono in Sion lapidem offensionis, et petram scandali; et qui crediderit in eum non confundetur . Ipsa est iustitia ex fide, qua credimus nos iustificari, hoc est, iustos fieri gratia Dei per Iesum Christum Dominum nostrum, ut inueniamur in illo, non habentes nostram iustitiam que ex Lege est, sed eam que est per fidem Christi. Que ex Deo iustitia  in fide, in fide utique est [1 1Kb] , qua credimus nobis iustitiam diuinitus dari, non a nobis in nobis nostris uiribus fieri.

9. Nam cur illam iustitiam que ex Lege est, suam dixit Apostolus, non ex Deo? quasi Lex non sit ex Deo? Quis hoc nisi impius senserit? Sed quia Lex per litteram iubet, non per Spiritum iuuat, quicumque sic audit litteram Legis ut ei sufficere uideatur cognouisse quid iubeat aut prohibeat, quo id se arbitrii sui uirtute impleturum esse confidat, nec fide confugiat adiuuandus ad Spiritum uiuificantem, ne reum factum littera occidat; is profecto zelum Dei habet, sed non secundum scientiam. Ignorans enim Dei iustitiam, id est, eam que datur ex Deo, et suam uolens constituere, ut tantummodo ex Lege sit, iustitie Dei non est subiectus: Finis enim legis Christus ad iustitiam omni credenti , sicut idem apostolus dicit, ut nos simus iustitia Dei in ipso . Iustificati igitur ex fide, pacem habemus ad Deum per Dominum nostrum Iesum Christum : iustificati autem gratis per gratiam ipsius , ne fides ipsa superba sit.

10. Nec dicat sibi, Si ex fide, quomodo gratis? quod enim fides meretur, cur non potius redditur, quam donatur? Non dicat ista homo fidelis, quia cum dixerit, Ut merear iustificationem, habeo fidem; respondetur ei, Quid enim habes quod non accepisti ? Cum ergo fides impetrat iustificationem, sicut unicuique Deus partitus est etiam ipsius mensuram fidei, non gratiam Dei aliquid meriti precedit humani, sed ipsa gratia meretur augeri, ut aucta mereatur perfici, comitante, non ducente, pedissequa, non preuia uoluntate. Unde ille qui dixit, Fortitudinem meam ad te custodiam, causamque reddidit dicens, Quoniam Deus susceptor meus es; tanquam requirens quibus id meritis fuerit consecutus, nichilque in se inueniens ante gratiam Dei, Deus meus, inquit, misericordia eius preueniet me. Quantumcumque, inquit, cogitauero antecedentia merita mea, misericordia eius preueniet me. Proinde ab illo attributam fortitudinem suam ad illum custodiens, eodem seruatore non perdidit, quo largitore suscepit. Nec ob aliud meretur  ampliora, nisi pie fideliterque sciendo a quo sibi bona sunt omnia, et hoc sciendo non ex seipso, ne uel hoc [1 1Kb] sit in eo quod non sit ex Deo. Unde optime Apostolus: Nos, inquit, non spiritum huius mundi accepimus, sed Spiritum qui ex Deo est; ut sciamus que a Deo donata sunt nobis . Ac per hoc et ipsum hominis meritum donum est gratuitum: nec a Patre luminum, a quo descendit omne datum optimum , boni aliquid accipere quisquam meretur, nisi accipiendo quod non meretur.



CAPUT Iu.

11. Multum est autem indulgentius, et sine ulla dubitatione magis gratuitum, quod Dei gratia per Iesum Christum Dominum nostrum prestatur infantibus, ut eis non obsit ex Adam generatio, et prosit in Christo regeneratio, in quibus et ipsum accipiendi sensum tanto ante misericordia Dei preuenit: qui certe si in hac paruula etate de corpore exierint, uitam eternam regnumque celorum scientes accipiunt, eius muneris merito quod hic, cum utique profuit, nescierunt. Certe in iis post priorum doctrinam, ista nonnisi priora sunt dona, in quibus donandis Dei gratia sic operatur, ut nec uoluntas accipientium uel premittatur, uel adiungatur, uel subsequatur: quandoquidem tantum beneficium non solum non libentibus, uerum etiam reluctantibus datur; quod eis ad magnum imputaretur sacrilegium, si iam in iis aliquid ualeret uoluntatis arbitrium.

12. Hoc diximus propter eos qui non ualentes in causa gratie inscrutabilia Dei iudicia perscrutari, cur ex Adam massa que profecto ex uno in condemnationem tota collapsa est, illud uas faciat in honorem, illud in contumeliam; tamen audent paruulos reos propriorum constituere peccatorum, ut qui bona malaue cogitare non possunt, putentur per liberum arbitrium uel penam mereri posse uel gratiam: cum potius apostolica ueritas dicendo, Ex uno omnes in condemnationem , satis ostendat quod nascantur in pena, ut non merito, sed misericordia renascantur in gratia. Alioquin gratia iam non est gratia, si non diuinis operibus gratis datur, sed humanis meritis redditur. Que sola sic discernit a pena, ut cum pena sit ex Adam omnibus debita, gratia uero per unum Iesum Christum nulli debita, sed gratuita, ut uere [2 1Kb] sit gratia, inscrutabilia iudicia Dei, tanquam Deus, esse possint, cum paruulos ipse discernat, quos merita nulla discernunt; sed iniqua esse non possint, quia uniuerse uie Domini misericordia et ueritas . Unde cum prebetur alteri misericordie gratia, non habet quod de humano merito glorietur; quoniam non ex operibus, ne forte quis extollatur. Cum uero alteri uindicte redditur ueritas, non habet cur iuste queratur: id enim redditur quod peccato iure debetur; quoniam unus in quo omnes peccauerunt, utique etiam in singulis quibusque punitur. In quorum pena clarius ostenditur quid uasis misericordie per non debitam, sed ueram gratiam, hoc est gratuitam, conferatur.



CAPUT u.


13. Unde autem argumententur aduersus Apostolum apertissime dicentem, Per unum hominem peccatum intrauit in mundum, et per peccatum mors, et ita in omnes homines pertransiit, in quo omnes peccauerunt , dicentes etiam paruulos propria per liberum arbitrium habere peccata, tedet attendere, pigetque proferre, sed magis compellimur dicere. Quod enim potuerunt magna et acuta ingenia cogitare, aut inopie est tacendo uitare, aut arrogantie contemnendo preterire. Ecce, inquiunt, Esau et Iacob intra uiscera materna luctantur, et dum nascuntur, alter supplantatur ab altero, atque in pede precedentis manu [1 1Kb] consequentis et tenentis inuenta, perseuerans quodammodo lucta conuincitur. Quomodo ergo in infantibus hec agentibus, nullum est uel ad bonum uel ad malum proprie uoluntatis arbitrium, unde premia siue supplicia meritis precedentibus subsequantur?

14. Ad hoc nos dicimus, ideo motus illos et tanquam litigium paruulorum signum rerum fuisse magnarum, quia non fuit arbitrium, sed prodigium. Neque enim daturi sumus et asinis liberum arbitrium uoluntatis, quoniam huius generis iumentum, sicut scriptum est, subiugale sine uoce, hominis uoce respondens uetuit prophete dementiam . Hi autem qui tales non prodigiosos motus, sed uoluntarios actus, nec de paruulis, sed a paruulis factos esse contendunt, quid Apostolo responsuri sunt, qui cum et hos geminos ad documentum gratuite gratie commemorandos uideret, Nondum enim natis, inquit, nec aliquid agentibus boni aut mali, ut secundum electionem propositum Dei maneret, non ex operibus sed ex uocante dictum est, Quia maior seruiet minori ? deinde adiungens testimonium prophete longe post quidem ista dicentis, sed tamen de hac re antiquum Dei consilium declarantis, Sicut scriptum est, inquit, Iacob dilexi, Esau autem odio habui .

15. Nempe Doctor Gentium in fide et ueritate istos geminos nondum natos nichil boni aut mali egisse testatur, ut gratia commendetur; ut quod dictum est, Maior seruiet minori, non ex operibus, sed ex uocante dictum intelligatur, ut secundum electionem propositum Dei maneret, non meritum hominis anteiret. Non enim dicit electionem uoluntatis humane siue nature, cum par esset in utroque mortis damnationisque conditio; sed electionem procul dubio gratie, que non inuenit eligendos, sed facit, de qua et in consequentibus eiusdem Epistole loquens ait: Sic ergo et in hoc tempore, reliquie per electionem gratie salue facte sunt. Si autem gratia, iam non ex operibus; alioquin gratia iam non est gratia . Cui loco satis locus iste concordat, ubi commemoratur, non ex operibus, sed ex uocante dictum esse, Maior seruiet minori. Utquid ergo preclarissimo gratie commendatori de infantum libero arbitrio et nondum natorum actibus tam impudenter resistitur? cur meritis preueniri gratia perhibetur; que gratia non esset, si secundum meritum imputaretur? Cur contra salutem  que missa est perditis, que uenit indignis, quamlibet acuta, quamlibet copiosa et ornata, mirum tamen si christiana disputatione contenditur?



CAPUT uI.

16. Sed quomodo, inquiunt, non est iniquitas apud Deum, si diligendo discernit quos merita operum nulla discernunt? Ita nobis hoc dicitur tanquam id Apostolus ipse non uiderit, non proposuerit, non responderit. uidit utique quid iis auditis humana posset infirmitas uel ignorantia cogitare, et eamdem questionem sibi ipse proponens, Quid ergo dicemus? inquit, numquid iniquitas apud Deum? Continuo respondit, Absit. Rationemque reddens cur absit, id est; cur non sit iniquitas apud Deum, non ait, Merita enim uel opera iudicat etiam paruulorum, etiamsi adhuc sint in materno utero constituti: quomodo enim hoc diceret, qui iam dixerat de nondum natis, et de iis qui nichil adhuc egerant boni uel mali, quod non ex operibus, sed ex uocante dictum sit, Maior seruiet minori? sed cum uellet ostendere cur in iis non sit iniquitas apud Deum, ait, Moysi enim inquit, Miserebor cui misertus ero, et misericordiam prestabo cui misericors fuero. Quid nos hic docuit, nisi ex illa massa primi hominis, cui merito mors debetur, non ad merita hominum, sed ad Dei misericordiam pertinere quod quisque liberatur: atque ita non esse iniquitatem apud Deum; quia neque remittendo [1 1Kb] , neque exigendo quod debetur, iniustus est? Ibi enim gratia [2 1Kb] est indulgentia, ubi iusta posset esse uindicta. Et hinc euidentius apparet, a pena debita liberato et gratis iustificato quantum beneficii conferatur, quod alter equaliter reus sine punientis iniquitate punitur.

17. Denique subiungit et dicit, Igitur non uolentis neque currentis, sed miserentis est Dei: hoc propter eos dictum est, qui per gratiam liberati iustificantur. Propter eos autem super quos ira Dei manet, quia et ipsis Deus bene utitur ad docendos alios quos liberare dignatur, subiunxit atque ait: Dicit enim Scriptura Pharaoni, Quia ad hoc te excitaui, ut ostendam in te potentiam meam, et ut annuntietur nomen meum in uniuersa terra. Deinde ad utrumque concludens, Ergo, inquit, cuius uult miseretur, et quem uult obdurat; profecto neutrum aliqua iniquitate, sed utrumque misericordia et ueritate. Et adhuc tamen audax mouetur infirmitas, eorum scilicet qui secundum coniecturas cordis humani inscrutabilem altitudinem iudiciorum Dei cogitare conantur!

18. Hanc questionem sibi ex aduerso opponens Apostolus ait: Dicis itaque mihi, Quid adhuc conqueritur? nam uoluntati eius quis resistit? Nobis hoc dictum putemus. Quid ergo aliud quam quod respondit Apostolus, respondere debemus? aut si et nos talia mouent, quia et nos homines sumus, simul oportet omnes audiamus dicentem, O homo, tu quis es qui respondeas Deo? Numquid dicit figmentum ei qui se finxit, Quare me fecisti sic? Annon habet potestatem figulus luti, ex eadem massa facere aliud uas in honorem, aliud in contumeliam ? Hec massa si esset ita media,  ut quemadmodum nichil boni ita nec mali aliquid mereretur, non frustra uideretur iniquitas, ut ex ea fierent uasa in contumeliam: cum uero per liberum arbitrium primi hominis in condemnationem uniuersa defluxerit, procul dubio quod ex ea fiunt uasa in honorem, non ipsius iustitie, que gratiam nulla precessit, sed Dei misericordie; quod uero in contumeliam, non iniquitati Dei, que absit ut sit apud Deum, sed iudicio deputandum est. Hoc quisquis cum Ecclesia catholica sapit, non contra gratiam pro meritis disputat, sed misericordiam et iudicium Domino cantat, ut nec misericordiam recuset ingratus, nec iudicium accuset iniustus [1 1Kb] .

19. Alia est namque illa consparsio de qua idem dicit Apostolus: Si autem delibatio sancta est, et consparsio; et si radix sancta est, et rami . Illa est ex Abraham, non ex Adam, id est ex communione sacramenti et similitudine fidei, non ex propagine mortali: ista uero uel consparsio, uel sicut in plerisque codicibus legitur, massa  , quoniam tota mortis est, cum per unum hominem peccatum intrauit in mundum, et per peccatum mors, et ita in omnes homines pertransiit, in quo omnes peccauerunt; misericordia ex illa fit aliud uas in honorem, iudicio autem aliud in contumeliam. Neque ibi precedunt merita gratiam liberantis; neque hic effugiunt peccata iustitiam punientis. Quod quidem in etatibus maioribus aduersus contensiosos non tam euidenter apparet, ubi pro meritis hominum qualicumque uelut protecti obscuritate confugiunt: sed ideo contra eorum contentionem illos inuehit Apostolus, in quibus nondum natis, neque agentibus aliquid boni aut mali, non ex operibus, sed ex uocante dictum est, Maior seruiet minori.

20. Qua in re quoniam nimis alta et inscrutabilia sunt iudicia Dei, et inuestigabiles uie eius , interim teneat homo non esse iniquitatem apud Deum; sed qua equitate cuius uult miseretur, et quem uult obdurat, se tanquam hominem ignorare fateatur: ita sane ut propter illud quod inconcussum tenet, non esse iniquitatem apud Deum, quamuis nemo ab illo iustificetur meritis precedentibus, neminem tamen obdurari, nisi merito, nouerit. Pie namque et ueraciter creditur Deus nocentes atque impios iustificando a penis debitis liberare: quemquam uero immeritum et nulli obnoxium peccato si Deus damnare creditur, alienus ab iniquitate non creditur. Ubi ergo liberatur indignus, tanto debetur maior actio gratiarum, quanto pena iustior debebatur: ubi autem damnatur indignus, nec misericordia nec ueritas obtinetur [2 1Kb] .

21. Quomodo, inquiunt, Esau non damnatur indignus, si »non ex operibus, sed ex uocante dictum est, Quia maior seruiet minori?« Sicut enim illius nulla  precesserant opera bona, ut ad gratiam pertineret, sic nec huius mala ut ad penam pertinere deberet. Nulla plane in utroque opera uel bona uel mala, sed propria: uterque autem illi uni obnoxius erat, in quo omnes peccauerunt, ut omnes in illo morerentur: quicumque enim ex illo uno multi in seipsis futuri erant, tunc in illo unus erant. Proinde illud peccatum solius esset, si ex illo nullus exiisset: porro autem in quo erat natura communis, ab eius uitio est nullus immunis. Si ambo qui nondum propria uel bona uel mala operabantur, rei tamen ex origine nascebantur; laudet misericordiam qui liberatur, non culpet iudicium qui punitur.



CAPUT uII.

22. Hic si dixerimus, Quanto melius ambo liberarentur; nichil nobis conuenientius dicetur, quam, O homo, tu quis es qui respondeas Deo? Nouit quippe ille quid agat, et quantus numerus esse debeat primitus omnium hominum, deinde sanctorum, sicut siderum, sicut Angelorum; atque, ut de terranis loquamur, sicut pecorum, piscium, uolatilium, sicut arborum et herbarum, sicut denique foliorum capillorumque nostrorum. Nam nos humana cogitatione adhuc possumus dicere, Quoniam bona sunt cuncta ista que fecit, quanto melius illa duplicasset, et multiplicasset, ut multo essent plura quam sunt: si enim non ea caperet mundus, numquid non posset etiam ipsum facere quantum uellet ampliorem? Et tamen quantumcumque faceret uel illa plura, uel istum capaciorem atque maiorem, nichilominus eadem de multiplicandis eis dici possent, et nullus esset immoderatus  modus.

23. Etenim etiam illud dici potest, siue sit gratia qua iustificantur iniusti, de qua nobis dubitare fas non est, siue, ut quidam uolunt, semper precedat liberum arbitrium, cuius meritum sequatur uel pena uel premium, cur omnino creati sunt quod Deus ita peccaturos, ut eterno essent igne damnandi, sine dubitatione presciuit? Quamuis enim peccata non fecerit, naturas tamen ipsas, que per seipsas sine dubio bone sunt, quibus tamen ex arbitrio uoluntatis futura essent uitia peccatorum, et in multis talia quibus esset eterna pena reddenda, quis nisi Deus creauit? Quare, nisi quia uoluit? quare autem uoluerit, o homo, tu quis es qui respondeas Deo? Numquid dicit figmentum eum ei qui se finxit, Quare sic me fecisti? Annon habet potestatem figulus luti, ex eadem consparsione facere aliud quidem uas in honorem, aliud autem in contumeliam?

24. Atque utinam discamus quod sequitur: Si autem uolens Deus ostendere iram, et demonstrare potentiam suam, pertulit in multa patientia uasa ire, que perfecta sunt in perditionem, ut notas faceret diuitias glorie sue in uasa misericordie. Ecce iam ratio reddita est homini, quanta debuit homini; si tamen uel istam capit, qui pro sui arbitrii libertate in tante infirmitatis seruitute contendit: ecce dicte sunt cause. Tu ergo, quis es qui respondeas Deo; si uolens Deus ostendere iram, et demonstrare potentiam  suam, quod et malis bene uti optimus possit, malis duntaxat non conditione diuina, sed uitiata uoluntatis iniquitate natura, que a Deo conditore condita est bona, pertulit in multa patientia uasa ire aptata in interitum: non quod illi essent necessaria, siue angelica siue humana peccata, cui nec iustitia creature cuiusquam est necessaria; sed ut notas faceret diuitias glorie sue in uasa misericordie, ne se in bonis operibus tanquam de propriis extollerent uiribus, sed humiliter intelligerent, nisi illis Dei gratia non debita, sed gratuita subueniret, id fuisse reddendum meritis suis, quod aliis in eadem massa redditum cernerent?

25. Certus est ergo Dei prescientie definitus numerus, et multitudo sanctorum, quibus diligentibus Deum, quod eis donauit per diffusum in cordibus eorum Spiritum sanctum, omnia cooperantur in bonum, iis qui secundum propositum uocati sunt. Quoniam quos ante presciuit, et predestinauit conformes fieri imaginis Filii sui, ut sit ipse primogenitus in multis fratribus. Quos autem predestinauit, illos et uocauit: hic subaudire debemus, secundum propositum. Sunt enim et alii uocati, sed non electi; ac per hoc non secundum propositum uocati. Quos autem uocauit  illos et iustificauit: quos autem iustificauit, illos et glorificauit . Hi sunt filii promissionis, hi sunt electi qui per electionem gratie salui fiunt, ubi dictum est: Si autem gratia, iam non ex operibus; alioquin gratia iam non est gratia. Hec sunt uasa misericordie, in quibus Deus etiam per uasa ire notas facit diuitias glorie sue. Horum fit per Spiritum sanctum cor unum et anima una , que benedicit Deum, et non obliuiscitur omnes retributiones eius, qui propitius fit omnibus iniquitatibus eius; qui sanat omnes languores eius; qui redimit de corruptione uitam eius; qui coronat eam in misericordia , quia non uolentis neque currentis, sed miserentis est Dei.

26. Ceteri autem homines ad istam societatem non pertinentes, quorum tamen et animam et corpus Dei bonitas operata est, et quidquid habet ipsa natura preter uitium, quod eidem inflixit superbientis uoluntatis audacia, propter hoc a Deo presciente creati sunt, ut in his ostenderet liberum desertoris arbitrium sine sua gratia quid ualeret; et in eorum iustis et debitis penis uasa misericordie, que non suorum operum meritis, sed gratuita Dei gratia sunt ab illa concretione discreta, quid sibi collatum esset addiscerent; ut omne os obstruatur , et qui gloriatur, in Domino glorietur .



CAPUT uIII.

27. Quisquis aliter docet, et non acquiescit sanis sermonibus Domini nostri Iesu Christi qui dixit, uenit Filius hominis querere et saluare quod perierat : non enim ait, Quod periturum fuerat, sed quod perierat; quid ostendens, nisi peccato primi hominis uniuersi generis humani periisse naturam? qui ergo aliter docet, et non acquiescens ei que secundum pietatem est doctrine , contra gratiam Saluatoris, et contra sanguinem  Redemptoris tanquam saluam et liberam naturam defendit humanam, et christiano tamen censeri uocabulo affectat; quid de paruulorum discretione dicturus est, cur alius in uitam secundi hominis assumatur, alius in morte primi hominis relinquatur? Si dixerit liberi arbitrii merita precessisse; respondet Apostolus que supra diximus de nondum natis neque aliquid agentibus boni aut mali. Si autem dixerit quod adhuc in libris quos nuperrime Pelagius perhibetur edidisse, defenditur; quamuis iam uideatur anathematizasse in episcopali iudicio Palestino eos qui dicunt quod peccatum Ade ipsum solum leserit, et non genus humanum: si dixeris ambo sine iudicio natos, nec aliquid de primi hominis damnatione traxisse; profecto quoniam negare non audet in regnum celorum adoptari eum qui fuerit regeneratus in Christo; respondeat quid de illo futurum sit, qui nulla sua culpa non baptizatus, ista fuerit temporali morte preuentus. Si non putamus esse dicturum quod innocentem Deus, nec habentem originale peccatum ante annos quibus habere poterat proprium, eterna morte damnabit; cogitur itaque respondere quod Pelagius in ecclesiastico iudicio, ut aliquo modo catholicus pronuntiaretur, anathematizare compulsus est, infantes, etiamsi non babtizentur, habere uitam eternam: hac enim negata, quid nisi mors eterna remanebit?

28. Ac per hoc contra sententiam Domini disputabit dicentis, Patres uestri manducauerunt manna in deserto, et mortui sunt: hic est panis qui de celo descendit, ut si quis ex ipso manducauerit non moriatur; non enim de ista morte loquebatur, quam necesse est patiantur etiam qui de ipso pane manducant: et paulo post, Amen, amen dico uobis, Nisi manducaueritis carnem filii hominis, et biberitis eius sanguinem, non habebitis uitam in uobis ; utique illam que post hanc mortem futura est: et contra apostolice Sedis auctoritatem, ubi de hac ipsa re cum ageretur, hoc testimonium adhibitum est euangelicum, ne paruuli non baptizati uitam posse habere credantur : et contra ipsius Pelagii uerba apud episcopos a quibus audiebatur, expressa, ubi anathematizauit eos qui dicerent infantes non baptizatos habere uitam eternam.

29. Quod propterea commemorauimus, quoniam quidem apud uos, uel in uestra potius ciuitate, si tamen uerum est quod audiuimus, tanta pro isto errore quidam obstinatione nituntur, ut dicant facilius esse ut etiam Pelagium deserant atque contemnant, qui hec sentientes anathematizauit, quam ab huius sententie, sicut eis uidetur, ueritate discedant. Si autem cedunt Sedi apostolice, uel potius ipsi magistro et domino Apostolorum, qui dicit non habituros uitam in semetipsis, nisi manducauerint carnem filii hominis, et biberint sanguinem, quod nisi baptizati non utique possunt; nempe aliquando fatebuntur paruulos non baptizatos uitam habere non posse, ac per hoc, quamlibet tolerabilius omnibus qui etiam propria peccata committunt, tamen eterna morte multari.

30. Que cum ita sint, audeant disputare, et quibus  possunt persuadere contendant, Deum iustum, apud quem non est iniquitas, paruulos a peccatis propriis innocentes, si nec illo ex Adam obligati et obstricti sunt, morte perpetua damnaturum. Quod si absurdissimum est et a iustitia Dei penitus alienum, et tamen nullus qui se meminit catholice fidei christianum, negat aut dubitat paruulos non accepta gratia regenerationis in Christo, sine cibo carnis eius et sanguinis potu, non habere in se uitam, ac per hoc pene sempiterne obnoxios; profecto restat ut quia ipsi non egerunt aliquid boni aut mali, ideo mortis eorum iusta sit pena, quia in illo moriuntur, in quo omnes peccauerunt; unde in isto solo iustificantur [1 1Kb] , a quo peccatum nec originale trahi potuit, nec proprium perpetrari.

31. Ipse uocauit nos non solum ex Iudeis, uerum etiam ex Gentibus; quoniam et illius Ierusalem filios, que interfecit Prophetas, et lapidauit missos ad se, quamuis ipsa nolente collegit ipse quos uoluit , et ante incarnationem suam, sicut ipsos Prophetas, et posteaquam uerbum caro factum est, sicut Apostolos et hominum millia qui et pretia rerum suarum ante pedes Apostolorum posuerunt . Omnes quippe illi filii sunt Ierusalem nolentis ut colligerentur, qui tamen illa nolente [2 1Kb] collecti sunt; de quibus dicit: Si ego in Beelzebub eiicio demonia, filii uestri in quo eiiciunt? Ideo ipsi iudices uestri erunt . De iis predictum erat: Si fuerint filii Isrel sicut arena maris, reliquie salue fient . Non potest excidere uerbum Dei, nec repulit plebem suam quam presciuit, que tamen reliquie per electionem gratie salue facte sunt. Si autem gratia, quod sepe dicendum est, iam non ex operibus; alioquin gratia iam non est gratia: non hec utique nostra, sed Apostoli uerba sunt . Quod ergo ad Ierusalem nolentem colligi filios suos ille clamabat, hoc nos clamamus aduersus eos qui filios uolentes Ecclesie colligi nolunt: nec saltem post iudicium  quod de ipso Pelagio in Palestina factum est, corriguntur; de quo damnatus exisset, nisi obiecta sibi contra gratiam Dei, dicta que obscurare non potuit, ipse damnasset.



CAPUT IX.

32. Preter illa enim que, quo modo potuit, ausus est qualicumque ratione defendere, obiecta quedam sunt, que nisi remota omni tergiuersatione anathematizasset, ipse anathematizatus exisset. Obiectum est enim eum dicere: Quia Adam siue peccaret, siue non peccaret, moriturus esset: et quod peccatum eius ipsum solum leserit, et non genus humanum: et quod infantes nuper nati in illo statu sint, in quo Adam fuit ante preuaricationem: et quod neque per mortem uel per preuaricationem Ade omne genus humanum moriatur, neque per resurrectionem Christi omne genus humanum resurgat: et infantes, etiamsi non baptizentur, habere uitam eternam: et diuites baptizatos,  nisi omnibus renuntient, si quid boni uisi fuerint facere, non reputari illis, nec eos habere posse regnum Dei: et gratiam Dei atque adiutorium non ad singulos actus dari, sed in libero arbitrio esse uel in lege atque doctrina: et Dei gratiam secundum merita nostra dari: et filios Dei non posse uocari, nisi omnino absque peccato fuerint effecti: et non esse liberum arbitrium, si Dei indiget auxilio; quoniam in propria uoluntate habet unusquisque facere aliquid, uel non facere: et uictoriam nostram non ex Dei adiutorio esse, sed ex libero arbitrio: et quod penitentibus uenia non detur secundum gratiam et misericordiam Dei, sed secundum meritum et laborem eorum qui per penitentiam digni fuerint misericordia.

33. Hec omnia Pelagius sic anathematizauit, quod satis Gesta ipsa testantur, ut nichil ad ea quoquo modo defendenda disputationis attulerit; unde fit consequens ut quisquis sequitur illius episcopalis auctoritatem iudicii, et ipsius Pelagii confessionem, hec tenere debeat, que semper tenuit catholica Ecclesia: Adam, nisi peccasset, non fuisse moriturum: quod peccatum eius non ipsum solum leserit, sed et genus humanum: et quod infantes nuper nati non sint in illo statu, in quo Adam fuit ante preuaricationem, ut ad ipsos pertineat etiam quod breuiter ait Apostolus, Per unum hominem mors, et per unum hominem resurrectio mortuorum. Sicut enim in Adam omnes moriuntur, ita et in Christo omnes uiuificabuntur . Unde fit ut infantes non baptizati, non solum regnum celorum, uerum etiam uitam eternam habere non possint. Confiteatur etiam, diuites baptizatos, etiamsi diuitiis suis non careant, et sint tales quales ad Timotheum describit Apostolus dicens, Precipe diuitibus huius mundi non superbe sapere, neque sperare in incerto diuitiarum, sed in Deo uiuo, qui prestat omnia abundanter ad fruendum; diuites sint in operibus bonis, facile tribuant, communicent, thesaurizent sibi fundamentum bonum in futurum, ut apprehendant ueram uitam , non eos regno Dei posse priuari. Fateatur gratiam Dei et adiutorium etiam ad singulos actus dari; eamque non dari secundum merita nostra, ut uera sit gratia, id est gratis data per eius misericordiam qui dixit, Miserebor cui misertus ero, et misericordiam prestabo cui misericors fuero . Fateatur filios Dei uocari posse illos qui quotidie dicunt, Dimitte nobis debita nostra : quod utique ueraciter non dicerent, si essent omnimodo sine peccato. Fateatur esse liberum arbitrium, etiam si diuino indiget adiutorio. Fateatur quando contra tentationes concupiscentiasque illicitas dimicamus, quamuis et illic habeamus propriam uoluntatem, non tamen ex illa, sed ex adiutorio Dei nostram prouenire uictoriam. Non enim aliter uerum erit quod Apostolus ait: Non uolentis neque currentis, sed miserentis est Dei. Fateatur secundum gratiam et misericordiam Dei ueniam penitentibus dari, non secundum merita eorum; quandoquidem etiam ipsam penitentiam donum Dei dixit Apostolus, ubi ait de quibusdam: Ne forte det illis Deus penitentiam  . Hec omnia simpliciter sine ullis fateatur ambagibus, si quis in auctoritatem catholicam et in ipsius Pelagii expressa ecclesiasticis Gestis uerba consentit. Neque enim illa que his sunt contraria, ueraciter anathematizata esse credendum est, nisi hec quibus sunt contraria, fideli corde teneantur, et aperta confessione promantur.



CAPUT X.

34. Nec in istis libris recentioribus, quos idem Pelagius post illud iudicium dicitur edidisse, quamuis adiutorio diuine gratie consentire uideatur, quid de hac re sentiat satis euidenter apparet. Aliquando enim ita paribus momentis potestatem uoluntatis equa lance perpendit, ut quantum ad peccandum, tantum [1 1Kb] etiam ad non peccandum ualere definiat: quod si ita est, nullus locus adiutorio gratie reseruatur, sine qua nos dicimus ad non peccandum nichil uoluntatis arbitrium ualere. Aliquando autem quotidiano gratie Dei muniri nos confitetur auxilio, quamuis habeamus ad non peccandum forte ac firmum liberum arbitrium: quod utique inualidum et infirmum debuit confiteri, donec sanentur omnes languores anime nostre. Non enim pro infirmitate corporis precabatur, qui dicebat, Miserere mei, Domine, quoniam infirmus sum; sana me, Domine, quoniam conturbata sunt ossa mea: nam ut ostenderet pro anima se rogare, secutus adiunxit, et anima mea turbata est ualde .

35. uidetur ergo auxilium gratie tanquam ex abundanti putare concedi, id est, ut etiamsi non concedatur, habeamus tamen ad non peccandum forte ac firmum liberum arbitrium. Quod ne existimemur de illo temere suspicari, et fortasse quis dicat [2 1Kb] sic eum sentire forte ac firmum ad non peccandum liberum arbitrium , sicut sanos oculos firmos dicimus ad uidendum, quod tamen nullo modo facere possunt, si desit lucis auxilium; alio loco quid diceret, uel quid putaret ostendit, ubi ait, Ideo Dei gratiam hominibus dari, ut quod facere per liberum iubentur arbitrium, facilius possint implere per gratiam. Utique cum dicit, facilius, quid uult intelligi, nisi et gratia si desit, posse per liberum arbitrium, uel facile, uel etiam difficile que diuinitus iubentur impleri  ?

36. Ubi est ergo, Quid est homo, nisi [3 1Kb] quod memor es eius ? Ubi postremo illa testimonia, que Ierosolymitane antistes Ecclesie  , sicut in eisdem Gestis legitur, ipsi Pelagio se dixisse commemorat, cum ad eum perlatum esset quod sine gratia Dei diceret absque peccato hominem esse posse? Hec sunt enim ab illo dicta tria testimonia ualde magna contra huiusmodi impiam presumptionem, quod Apostolus ait: Plus omnibus illis laboraui; non ego autem, sed gratia Dei mecum ; et, Non uolentis, neque currentis, sed miserentis est Dei ;  et, Nisi Dominus edificauerit domum, in uanum laborauerunt edificantes eam . Quomodo ergo quod Deus iubet, sine adiutorio ipsius uel difficile impletur, cum si Dominus non edificet, in uanum edificans laborasse dicatur; neque scriptum sit, Est quidem uolentis, atque currentis, facilius autem miserentis est Dei, sed scriptum sit, Non uolentis, neque currentis, sed miserentis est Dei; non quia nulla est hominis uoluntas atque cursus [1 1Kb] , sed quia nichil potest, nisi ille misereatur: nec Apostolus dixerit, Et ego, sed dixerit, Non ego autem, sed gratia Dei mecum: non quia ipse nichil boni agebat, sed quia nichil ageret, si illa non adiuuaret? Quanquam illa possibilitas liberi arbitrii tam in bonum quam in malum ex equa lancis perpensione nec huic facilitati locum relinquit, quam saltem uidetur esse confessus dicendo, Facilius possunt implere per gratiam, facilius impletur per gratiam bonum [2 1Kb] , facillime autem sine gratia fit malum: profecto ista possibilitas non equa lance perpenditur.



CAPUT XI.

37. Sed quid plura? Non solum ad istos uitandos cauti esse debemus, uerum etiam ad docendos uel monendos, si patiantur, pigrescere non debemus. Plus eis tamen sine dubitatione prestamus, si ut corrigantur oremus, ne cum tantis ingeniis uel pereant, uel alios perdant presumptione damnabili: quia zelum Dei habent, sed non secundum scientiam; id est, iustitiam que a Deo est ignorantes, et suam uolentes constituere, iustitie Dei non sunt subiecti . Quibus utique, quoniam christiani appellantur, magis obseruandum est quam Iudeis, de quibus hoc dixit Apostolus, ne offendant in lapidem offensionis , uelut argute defendendo naturam et liberum arbitrium, quemadmodum philosophi huius mundi, qui uehementer egerunt ut putarentur uel putarent sibi beatam uitam uirtute proprie uoluntatis efficere  . Caueant ergo isti ne per sapientiam uerbi euacuent crucem Christi , et hoc sit eis offendere in lapidem offensionis. Natura enim humana etiamsi in illa integritate in qua condita est permaneret, nullo modo seipsam Creatore suo non adiuuante seruaret: cum igitur sine Dei gratia salutem non possit custodire quam accepit; quomodo sine Dei gratia potest reparare quam perdidit?

38. Non autem ideo pro istis non orare debemus, quia si non corriguntur, eorum imputandum est uoluntati, qui nolunt credere etiam ad hoc ipsum sibi necessariam gratiam Saluatoris, quod putant consistere in solis uiribus uoluntatis Nam et illi quibus sunt isti in hac causa omnino simillimi, de quibus hoc dixit Apostolus, quod ignorantes Dei iustitiam, et suam uolentes constituere, iustitie Dei non sunt subiecti, profecto sue uoluntatis uitio non credebant. Non enim ut essent infideles, cogebantur in uitium; sed nolendo  credere, infidelitatis crimine non carebant. Et tamen quia uoluntas, ut ad uera credenda moueatur, non sibi sufficit, nisi per gratiam Deus opituletur, dicente ipso Domino cum de non credentibus loqueretur, Nemo uenit ad me, nisi ei datum fuerit a Patre ; propter hoc et Apostolus, quamuis eis instanter Euangelium predicaret, parum tamen esse credebat, nisi pro illis etiam oraret ut crederent: ait enim, Fratres, bona uoluntas quidem cordis mei, et deprecatio ad Deum fit pro illis in salutem; et tunc adiunxit illa que diximus, Testimonium enim illis perhibeo quia zelum Dei habent, sed non secundum scientiam, etc. Oremus ergo pro illis, sancte frater.



CAPUT XII.

39. Cernis quippe nobiscum quam malo errore teneantur. Fragrant enim epistole tue odore sincerissimo Christi, ubi germanissimus gratie ipsius dilector et confessor appares. Sed quod diu tecum ex hac re loquendum putauimus, primo quia iucundissimum est, fecimus: quid enim debet esse iucundius, uel infirmis gratia qua sanantur, uel pigris gratia qua excitantur, uel uolentibus gratia qua iuuantur? deinde, ut si quid nostra disputatione Deo adiuuante possemus, tua, non fides, sed fidei contra tales adminiculetur assertio, sicut nos quoque in hanc facultatem tue Germanitatis litteris adiuuamur.

40. Quid enim uberius et ueracissima confessione plenius, quam illud est in quadam epistola tua, ubi naturam nostram non mansisse, ut condita est, sed uitiatam esse per illum generis humani patrem, humiliter deplorasti dicens: Pauper ego et dolens, qui adhuc terrene imaginis squalore concretus sum, et plus de primo quam de secundo Adam carnis sensibus et terrenis actibus refero, quomodo tibi audebo me pingere, cum celestis imaginis inficiator prober corruptione terrena? Utrinque me concludit pudor. Erubesco pingere quod sum; non audeo pingere quod non sum: odi quod sum; et non sum quod amo. Sed quid misero mihi proderit odisse iniquitatem, et amare uirtutem; cum id potius agam quod odi, nec elaborem piger id potius agere quod amo? Ipse discors et intestino bello distrahor, dum spiritus aduersus carnem, caro aduersus spiritum dimicat, et lex corporis lege peccati legem mentis impugnat. Infelix ego, qui in me uenenatum inimice arboris gustum nec crucis ligno digessi! Durat enim mihi illud per Adam [1 1Kb] uirus paternum, quo uniuersitatem generis sui pater preuaricatus infecit : et cetera que de hac miseria multa connectis [2 1Kb] ingemiscendo, exspectans redemptionem corporis tui, et nondum re, sed spe saluum te esse cognoscens .

41. Sed fortassis tu alium in te transfigurasti, cum hec diceres, nec aliquas de carne concupiscente aduersus spiritum, quamuis ei non consentias, molestias importunas pateris et odiosas: uerumtamen et tu, et quisquis hec patitur, et gratiam Christi per quam de corpore mortis huius liberetur exspectat, nondum quidem euidenter in seipso, sed in illo homine latenter ibi erat, quando cibus uetitus tangebatur, et concipiebatur  longe lateque per cunctos itura perditio. De orando autem, et gemitibus flagitando proficiendi ac recte uiuendi adiutorio, que tua non feruet epistola [1 1Kb] ? quid est tui quantumcumque sermonis, ubi non sit sparsum gemebunda pietate quod in oratione dicimus, Ne nos inferas in tentationem . Inuicem itaque nos et consolemur in his omnibus, et exhortemur, et quantum dat Dominus adiuuemus. Que autem, et de quibus audierimus que multum dolemus et facile credere nolumus; audiet a communi amico Sanctitas tua, quo in Dei misericordia cum salute remeante speramus nos de omnibus fieri posse certissimos.





DE SUBSEQUENTE EPISTOLA. 

De presentia Dei scripsi librum, ubi nostra intentio contra heresim Pelagianam maxime uigilat, non expresse nominatam: sed in eo etiam de presentia nature, quem Deum uerum et summum dicimus, et de templo eius operose ac subtiliter disputatur. Hic liber sic incipit: »Fateor me, frater dilectissime Dardane.«



DE PRAESENTIA DEI LIBER, SEU EPISTOLA CLXXXuII [* 1Kb]  .

Respondet ad duas questiones Dardani, interrogantis primo de Christo, quomodo nunc in celo sit, qui latroni in cruce dixerit eum secum illo die futurum in paradiso; num forte quia Christus ubique existit, an quia paradisus in celo situs est: secundo de paruulis, utrum non Deum nouerint, etiam in utero existentes, siquidem Ioannes in utero exsultauit ad presentiam matris Domini.



CAP. PRIMUM.

1. Fateor me, fratrer dilectissime Dardane  , illustrior mihi in caritate Christi, quam in huius seculi dignitate, litteris tuis tardius respondisse quam debui. Cuius rei causas nollem quereres, ne molestius me feras diutius excusantem, quam pertulisti tardius rescribentem; cum ego te malim offensioni mee facile ignoscere, quam de mea defensione iudicare: quecumque ille cause fuerint, crede nullum tui apud me esse potuisse contemptum. Imo enim uelocissime rescripsissem, si te contempsissem. Nec modo quia tandem aliquando rescripsi, ideo saltem tandem aliquando dignum aliquid te lectore molitus  sum, et quod merito possim tuo nomine prenotare; sed rescribere utcumque iam malui, quam pati et hanc estatem [1 1Kb] me huius officii debitore transire. Nec tua me dignitas terruit fecitque cunctantem, cum sit humanitas tua gratior quam illa suspectior. Sed unde te magis amo, hinc difficilius unde sufficiam tante auiditati religiosi tui amoris inuenio.

2. Huc accessit, quod preter mutue caritatis flammam, qua fit ut etiam eos, quos nunquam uidimus, diligamus, dum eos habere quod diligimus credimus, ubi me utique preuenisti, fecistique ut uerear in me decipi opinionem atque exspectationem tuam: preter hoc ergo mihi tales questiones in tua epistola proposuisti, que si a quolibet proposite forent, otio quoque meo, quod mihi defit, non paruum negotium fierent [2 1Kb] . Cum uero abs te proponuntur, cui profunda rimanti solutionis earum superficies nequaquam sat est, et proponuntur occupatissimo aliorumque curarum molibus uallato et obstricto; tue prudentie est et beneuolentie cogitare quam te placidum habere debeam, uel quod diu non respondi, uel si etiam nunc pro tue intentionis granditate non respondero.



CAPUT II.

3. Queris igitur, Mediator Dei et hominum homo Christus iehsu quomodo nunc esse credatur in celo, cum pendens in ligno, iamque moriturus, latroni credenti dixerit: Hodie mecum eris in paradiso . Et hinc fortasse intelligendum dicis paradisum, quasi in aliqua celi parte positum, aut, quia ubique Deus sit, hominem quoque illum qui in Deo sit ubique diffusum; ex hoc nimirum intelligi uolens etiam in paradiso esse potuisse qui ubique sit.

4. Ubi ego quero, uel potius agnosco quemadmodum accipias hominem Christum. Non utique sicut quidam heretici, uerbum Dei et carnem, hoc est sine anima humana; ut uerbum esset carni pro anima: uel uerbum Dei et animam et carnem, sed sine mente humana; ut uerbum Dei esset anime pro mente humana  . Non utique sic accipis hominem Christum, sed sicut superius locutus es, ubi aisti Christum omnipotentem Deum ea te ratione credulitatis accipere, ut Deum non crederes, nisi perfectum etiam hominem credidisses. Profecto cum dicis hominem perfectum, totam illic naturam humanam uis intelligi: non est autem homo perfectus, si uel anima carni, uel anime ipsi mens humana defuerit.

5. Si ergo secundum hominem quem uerbum Deus suscepit, putamus dictum esse, Hodie mecum eris in paradiso, non ex his uerbis in celo existimandus est esse paradisus: neque enim ipso die in celo futurus erat homo Christus iehsu; sed in inferno secundum animum, in sepulcro autem secundum carnem. Et de carne quidem quod eo die in sepulcro sit posita, manifestissimum est Euangelium: quod uero illa anima in infernum descenderit, apostolica doctrina predicat; quandoquidem beatus Petrus ad  hanc rem testimonium de Psalmis adhibet, ubi predictum esse demonstrat, Quoniam non derelinques animam meam in inferno, neque dabis sanctum tuum uidere corruptionem . Illud de anima dictum est, quia non ibi est derelicta, unde tam cito remeauit: illud de corpore, quod in sepulcro corrumpi celeri resurrectione non potuit. Sed in sepulcro paradisum nullus intelligit. Et si quisquam esset ita absurdus, ut hoc sapere conaretur, eo quod illud sepulcrum in horto erat; certe hinc ab ista opinione reuocaretur, quod ille cui dictum est, Hodie mecum eris in paradiso, non illo die fuit cum Christo in illo sepulcro: nec eius fidei pro magno munere offerretur sepultura carnis, nichil gaudii uel doloris in morte sentientis, cum ille de requie ubi sensus est cogitaret.

6. Restat igitur ut, si secundum hominem dictum est, Hodie mecum eris in paradiso, in inferno intelligatur esse paradisus, ubi erat eo die futurus secundum humanam animam Christus. Utrum autem sinus ille Abrahe, ubi diues impius cum in tormentis esset inferni, requiescentem pauperem uidit, uel paradisi censendus uocabulo, uel ad inferos pertinere existimandus sit, non facile dixerim. De illo quippe diuite legimus dictum esse, Mortuus est autem et diues, et sepultus est in inferno; et, cum apud inferos in tormentis esset. In pauperis autem morte uel requie non sunt inferi nominati: sed, Contigit, inquit, mori inopem illum, et auferri ab Angelis in sinum Abrahe. Deinde ardenti diuiti dicit Abraham, Inter nos et uos chaos magnum firmatum est : tanquam inter inferos sedesque beatorum. Non enim facile alicubi Scripturarum inferorum nomen positum inuenitur in bono. Unde etiam queri solet, si nonnisi penalia recte intelliguntur inferna, quomodo animam Domini Christi pie credamus fuisse in inferno. Sed bene respondetur ideo descendisse, ut quibus oportuit subueniret: unde beatus Petrus eum dicit soluisse dolores inferni, in quibus impossibile erat teneri eum . Porro si utraque regio et dolentium et requiescentium, id est, et ubi diues ille torquebatur, et ubi pauper ille letabatur, in inferno esse credenda est; quis audeat dicere Dominum Iesum ad penales inferni partes uenisse tantummodo, nec fuisse apud eos quid in Abrahe sinu requiescunt? Ubi si fuit, ipse est intelligendus paradisus quem latronis anime illo die dignatus est polliceri. Que si ita sunt, generale paradisi nomen est, ubi feliciter uiuitur. Neque enim quia paradisus est appellatus ubi Adam fuit ante peccatum, propterea Scriptura prohibita est etiam Ecclesiam uocare paradisum cum fructu pomorum.



CAPUT III.

7. Est autem sensus multo expeditior, et ab his omnibus ambiguitatibus liber, si non secundum id quod homo erat, sed secundum id quod Deus erat Christus dixisse accipiatur, Hodie mecum eris in paradiso. Homo quippe Christus illo die secundum carnem in sepulcro, secundum animam in inferno futurus erat: Deus uero idem ipse Christus ubique semper est. Est enim lux que lucet etiam in tenebris, quamuis eam tenebre non comprehendant .  Est uirtus et Sapientia Dei, de qua scriptum est quod attingat a fine usque ad finem fortiter, et disponat omnia suauiter ; et attingat ubique propter suam munditiam, et nichil inquinatum in eam incurrat . Ubicumque ergo sit paradisus, quisquis beatorum ibi est, cum illo ibi est, qui ubique est.

8. Cum enim sit Christus Deus et homo; Deus utique unde dicit, Ego et Pater unum sumus ; homo autem unde dicit, Pater maior me est ; idemque Filius Dei unigenitus a Patre, et filius hominis ex semine Dauid secundum carnem: utrumque in illo obseruandum est cum loquitur, uel cum de illo Scriptura loquitur, et quid secundum quid dicatur intuendum. Nam sicut unus homo est anima rationalis et caro, sic et unus Christus est uerbum et homo. Proinde quod ad uerbum attinet, creator est Christus; Omnia enim per ipsum facta sunt : quod uero ad hominem, creatus [1 1Kb] est Christus; Factus est enim ex semine Dauid secundum carnem , et in similitudinem hominum factus . Item quia in homine duo sunt, anima et caro; secundum animam tristis fuit usque ad mortem , secundum carnem passus est mortem .

9. Nec tamen cum Filium Dei Christum dicimus, hominem separamus; aut cum eumdem Christum filium hominis dicimus, separamus Deum. Secundum hominem namque in terra erat, non in celo ubi nunc est, quando dicebat, Nemo ascendit in celum, nisi qui de celo descendit, Filius hominis qui est in celo : quamuis secundum id quod Filius Dei erat, esset in celo; secundum id uero quod filius hominis erat, adhuc esset in terra, nondumque ascendisset in celum. Similiter cum secundum id quod Filius Dei est, sit Dominus glorie; secundum id autem quod est filius hominis, crucifixus sit; ait tamen Apostolus: Si enim cognouissent, nunquam Dominum glorie crucifixissent . Ac per hoc et filius hominis secundum Deum erat in celo, et Filius Dei secundum hominem, crucifigebatur in terra. Sicut ergo potuit recte dici Dominus glorie crucifixus, cum ad solam carnem illa passio pertineret: ita recte dici potuit, Hodie mecum eris in paradiso, cum iuxta humanam humilitatem, per carnem in sepulcro, per animam in inferno illo die futurus esset; iuxta diuinam uero immutabilitatem nunquam de paradiso, quia ubique est semper, recessisset.

10. Noli itaque dubitare ibi nunc esse hominem Christum Iesum, unde uenturus est; memoriterque recole, et fideliter tene christianam confessionem, quoniam resurrexit a mortuis, ascendit in celum, sedet ad dexteram Patris, nec aliunde quam inde uenturus est ad uiuos mortuosque iudicandos. Et sic uenturus est, illa angelica uoce testante, quemadmodum ire uisus est in celum , id est in eadem carnis forma atque substantia; cui profecto immortalitatem dedit, naturam non abstulit. Secundum hanc formam non est putandus ubique diffusus. Cauendum est enim ne ita diuinitatem astruamus  hominis, ut ueritatem corporis auferamus. Non est autem consequens ut quod in Deo est, ita sit ubique, ut Deus. Nam et de nobis ueracissima Scriptura dicit quod in illo uiuimus, mouemur et sumus ; nec tamen sicut ille ubique sumus; sed aliter homo ille in Deo, quoniam aliter et Deus ille in homine, proprio quodam et singulari modo. Una enim persona Deus et homo est, et utrumque est unus Christus iehsu; ubique per id quod Deus est, in celo autem per id quod homo.



CAPUT Iu.

11. Quanquam et in eo ipso quod dicitur Deus ubique diffusus, carnali resistendum est cogitationi, et mens a corporis sensibus auocanda, ne quasi spatiosa magnitudine opinemur Deum per cuncta diffundi, sicut humus, aut humor, aut er, aut lux ista diffunditur ; sed ita potius sicuti est magna sapientia, etiam in homine cuius corpus est paruum. Et si duo sunt sapientes, quorum sit alter corpore grandior, neuter sapientior, non est illa in maiore maior, minor in minore, aut minor in uno quam in duobus; sed tanta in hoc quanta in illo, et tanta in unoquoque quanta in utroque: neque enim si equaliter sunt omnino sapientes, plus sapiunt ambo quam singuli; quemadmodum si equaliter sint immortales, non plus uiuunt ambo quam singuli.

12. Ipsa denique immortalitas corporis, que in Christi carne precessit, nobisque in fine futura promittitur, cum magna sit res, non est profecto mole magna; sed licet corporaliter habeatur, incorporea quedam excellentia est. Nam cum ipsum immortale corpus minus sit in parte quam in toto, immortalitas eius tam plena est in parte quam in toto; et cum sint aliis alia maiora, non tamen aliis alia immortaliora sunt membra. Sicut nunc quando ex omni parte sani sumus secundum modum presentis in corpore sanitatis, non quia maior est manus tota quam digitus, ideo manus totius sanitatem maiorem dicimus esse quam digiti; sed in illis inequalibus equalis est ipsa, quando ita breuiora grandioribus comparantur, ut quod tam magnum esse non potest quam est aliud, possit tamen esse tam sanum. Esset autem maior sanitas in maioribus membris, si essent maiora saniora: cum uero non est ita, sed maiora atque minora tam sana sunt, dispar est profecto in membrorum molibus quantitas, sed par est in disparibus sanitas.

13. Cum ergo sit corpus aliqua substantia, quantitas eius est in magnitudine molis eius; sanitas uero eius non quantitas, sed qualitas eius est. Non ergo potuit obtinere quantitas corporis, quod potuit qualitas. Nam ita distantibus partibus, que simul esse non possunt, quoniam sua queque spatia locorum tenent, minores minora, et maiora maiores, non potuit esse in singulis quibusque partibus tota uel tanta; sed amplior est quantitas in amplioribus partibus, breuior in breuioribus, et in nulla parte tanta quanta per totum: qualitas uero corporis, que sanitas dicitur, cum sanum corpus est totum, tanta est in maioribus,  quanta in minoribus partibus; non enim que minus magne sunt, ideo minus sane sunt, aut que ampliores ideo saniores. Absit ergo ut quod potest in corpore qualitas creati corporis, non possit in seipsa substantia Creatoris.

14. Est ergo Deus per cuncta diffusus. Ipse quippe ait per prophetam, Celum et terram ego impleo ; et quod paulo ante posui de sapientia eius, Attingit a fine usque ad finem fortiter, et disponit omnia suauiter ; itemque scriptum est, Spiritus Domini repleuit orbem terrarum ; eique dicitur in quodam psalmo, Quo abibo a spiritu tuo, et a facie tua quo fugiam? Si ascendero in celum, tu ibi es; si descendero ad infernum, ades [1 1Kb] . Sed sic est Deus per cuncta diffusus, ut non sit qualitas mundi; sed substantia creatrix mundi, sine labore regens, et sine onere continens mundum. Non tamen per spatia locorum, quasi mole diffusa, ita ut in dimidio mundi corpore sit dimidius, et in alio dimidio dimidius, atque ita per totum totus; sed in solo celo totus, et in sola terra totus, et in celo et in terra totus, et nullo contentus loco, sed in seipso ubique totus.

15. Ita Pater, ita Filius, ita Spiritus sanctus, ita Trinitas unus Deus. Neque enim mundum inter se in tres partes diuiserunt, quas singulas singuli implerent, quasi non haberet ubi esset Filius aut Spiritus sanctus in mundo, si totum occupasset Pater. Non ita se habet uera incorporea immutabilisque diuinitas. Non enim corpora sunt, quorum amplior sit in tribus quam in singulis magnitudo; nec loca suis molibus tenent, ut distantibus spatiis simul esse non possint. Si enim anima in corpore constituta, non solum nullas angustias, uerum etiam quamdam latitudinem inuenit, non corporalium locorum, sed spiritualium gaudiorum cum fit quod ait Apostolus, Nescitis quoniam corpora uestra templum in uobis Spiritus sancti est, quem habetis a Deo ; nec dici nisi stultissime potest, non habere locum in nostro corpore Spiritum sanctum, quod totum nostra anima impleuerit: quanto stultius dicitur ullis angustiis impediri alicubi Trinitatem, ut Pater et Filius et Spiritus sanctus ubique simul esse non possint!



CAPUT u.

16. uerum illud est multo mirabilius, quod cum Deus ubique sit totus, non tamen in omnibus habitat. Non enim omnibus dici potest quod ait Apostolus, uel quod iam dixi, uel etiam illud: Nescitis quia templum Dei estis, et Spiritus Dei habitat in uobis ? Unde et e contrario de quibusdam dicit: Quisquis autem Spiritum Christi non habet, hic non est eius . Quis porro audeat opinari, nisi quisquis inseparabilitatem penitus Trinitatis ignorat, quod in aliquo habitare possit Pater aut Filius, in quo non habitet Spiritus sanctus, aut in aliquo Spiritus sanctus in quo non et Pater et Filius? Unde fatendum est ubique esse Deum per diuinitatis  presentiam, sed non ubique per habitationis gratiam. Propter hanc enim habitationem, ubi procul dubio gratia dilectionis eius agnoscitur, non dicimus, Pater noster qui es ubique, cum et hoc uerum sit, sed, Pater noster qui es in celis ; ut templum eius potius in oratione commemoremus, quod et nos ipsi esse debemus, et in quantum sumus, in tantum ad eius societatem et adoptionis familiam pertinemus. Si enim populus Dei nondum factus equalis Angelis eius adhuc in ista peregrinatione dicitur templum eius, quanto magis est templum eius in celis, ubi est populus Angelorum, quibus aggregandi et cequandi sumus, cum, finita peregrinatione, quod promissum est sumpserimus!

17. Cum igitur qui ubique est, non in omnibus habitet; etiam in quibus habitat, non equaliter habitat. Nam unde est illud quod Eliseus poposcit, ut dupliciter in eo fieret Spiritus Dei qui erat in Elia ? et unde in omnibus sanctis sunt alii aliis sanctiores, nisi abundantius habendo habitatorem Deum? Quomodo ergo uerum supra diximus, quod Deus ubique sit totus, quando in aliis est amplius, in aliis minus? Sed non est negligenter intuendum quod diximus, in seipso esse ubique totum. Non ergo in eis quia alii plus eum capiunt, alii minus [1 1Kb] . Ideo enim ubique esse dicitur, quia nulli parti rerum absens est, ideo totus, quia non parti rerum partem suam presentem prebet, et alteri parti alteram partem, equales equalibus, minori uero minorem, maiorique maiorem; sed non solum uniuersitati creature, uerum etiam cuilibet parti eius totus pariter adest. Hique ab eo longe esse dicuntur, qui peccando dissimillimi facti sunt; et hi ei propinquare, qui eius similitudinem pie uiuendo recipiunt. Sicut recte dicuntur oculi tanto esse ab hac luce longius, quanto fuerint ceciores. Quid enim tam longe est a luce quam cecitas, etiamsi lux presto sit, atque oculos perfundat exstinctos? Propinquare autem luci merito perhibentur oculi, qui sanitatis accessu aciem recipiendo proficiunt [2 1Kb] .



CAPUT uI.

18. Porro autem quod parum distincte putauimus posse intelligi cum diceremus Deum esse ubique totum, nisi adderemus, In seipso, uideo diligentius exponendum. Quomodo enim ubique, si in seipso? Ubique scilicet, quia nusquam est absens. In seipso autem, quia non continetur ab eis quibus est presens, tanquam sine eis esse non possit. Nam spatia locorum tolle corporibus, nusquam erunt, et quia nusquam erunt, nec erunt. Tolle ipsa corpora qualitatibus corporum, non erit ubi sint, et ideo necesse est ut non sint. Etenim cum per totam suam molem corpus equaliter sanum est, aut equaliter candidum, non est in una quam in alia parte eius sanitas maior aut candor, nec maior in toto quam in parte eius; quia non sanius aut candidius totum constat esse quam partem. Si autem inequaliter sit sanum  aut inequaliter candidum, fieri potest ut in minore parte sit sanitas maior aut candor, cum minora quam maiora saniora uel candidiora sunt membra; usque adeo non mole constat quod in qualitatibus magnum dicitur esse uel paruum. uerumtamen si moles ipsa corporis, quantacumque uel quantulacumque sit, penitus auferatur, qualitates eius non erit ubi sint, quamuis non mole metiende sint. At uero Deus non, si minus capitur ab illo cui presens est, ideo ipse minor est. Totus enim in seipso est, nec in quibus est, ita est ut indigeat eis, tanquam non possit esse nisi in eis. Sicut autem nec ab illo abest, in quo non habitat, et totus adest, quamuis eum ille non habeat; ita et illi in quo habitat, totus est presens, quamuis eum non ex toto capiat.

19. Neque enim ad habitandum diuidit se per hominum corda seu corpora, aliam sui partem huic tribuens, illi aliam, sicut lux ista per aditus et per fenestras domorum: sed potius, si quemlibet sonum, cum corporea res sit ac transitoria, surdus non capit, surdaster non totum capit, atque in his qui audiunt cum pariter ei propinquant, tanto magis alius alio capit, quanto est acutioris, tanto autem minus, quanto est obtusioris auditus, cum ille non uarie magis minusue insonet, sed in eo loco in quo sunt, omnibus equaliter presto sit; quanto excellentius Deus natura incorporea et immutabiliter uiua, qui non sicut sonus per moras temporum tendi et diuidi potest, nec spatio erio tanquam loco suo indiget, ubi presentibus presto sit, sed eterna stabilitate in seipso manens, totus adesse rebus omnibus potest, et singulis totus, quamuis in quibus habitat, habeant eum pro sue capacitatis diuersitate, alii amplius, alii minus, quos ipse sibi dilectissimum templum gratia sue bonitatis edifificat!

20. Et donationum quidem dicte sunt diuisiones tanquam per partes et membra unius corporis, ubi et simul omnes unum templum, et singuli singula templa sumus; quia non est Deus in omnibus quam in singulis maior: et fit plerumque ut plures eum minus capiant, unus amplius. Sed cum dixisset Apostolus, Diuisiones autem donationum sunt; continuo subiecit, Idem autem Spiritus: item cum ipsas donationum diuisiones commemorasset; Omnia autem hec, inquit, operatur unus atque idem Spiritus, diuidens propria unicuique prout uult . Diuidens ergo, non ipse diuisus, quia ipse unus atque idem. Ille uero diuisiones dicte sunt, sicut membrorum in corpore; quia non idem ualent aures quod oculi, atque ita membra cetera diuersis officiis concorditer distributa: que tamen cum sani sumus, una, neque diuersa, nec alibi maiore, alibi minore, sed cum sint ipsa disparia, communi et parili salute congaudent. Huius corporis caput est Christus, huius corporis unitas nostro sacrificio commendatur: quod breuiter significauit Apostolus, dicens, Unus panis, unum corpus multi sumus . Per caput nostrum reconciliamur Deo, quia in illo est diuinitas Unigeniti facta particeps mortalitatis nostre, ut et nos participes  eius immortalitatis essemus.

21. Hoc sacramentum longe est a cordibus sapientium superborum, et ideo non christianorum, ac per hoc nec uere sapientium. Illorum etiam dico sapientium qui cognouerunt Deum; quia cognoscentes Deum, sicut dicit Apostolus, non sicut Deum glorificauerunt, aut gratias egerunt . Nosti autem in quo sacrificio dicatur, Gratias agamus Domino Deo nostro. A cuius sacrificii humilitate longe abest typhus, et cothurnus illorum. Et ideo multum mirabilis res est quemadmodum quorumdam nondum cognoscentium Deum sit inhabitator Deus, et quorumdam cognoscentium non sit. Nec illi enim ad templum Dei pertinent, qui cognoscentes Deum, non sicut Deum glorificauerunt, aut gratias egerunt; et ad templum Dei pertinent paruuli sanctificati Sacramento Christi, regenerati Spiritu sancto, qui certe per etatem nondum possunt cognoscere Deum: unde quem potuerunt illi nosse nec habere, isti potuerunt habere antequam nosse. Beatissimi autem sunt, quibus hoc est Deum habere quod nosse: ipsa quippe notitia plenissima, uerissima, felicissima est.



CAPUT uII.

22. Hinc iam oportet etiam illam quam post epistole tue subscriptionem addidisti, pertractare questionem: Si adhuc ignorant paruuli Deum, quomodo Ioannes etiam antequam nasceretur, ad aduentum et presentiam matris Domini, in sue matris utero potuit exsultare. Cum enim commemorasses te legisse librum meum de Baptismo Paruulorum, addidisti et aisti: De pregnantibus quid sentias opto cognoscere, cum credulitatis fidem pro puero mater Ioannis Baptiste responderit.

23. Hec sunt certe uerba Elizabeth matris Ioannis: Beata tu inter mulieres, et beatus fructus uentris tui: Et unde hoc mihi, ut ueniat mater Domini mei ad me? Ecce enim ut facta est uox salutationis tue in auribus meis, exsultauit in gaudio infans in utero meo . Hoc autem ut diceret, sicut Euangelista prelocutus est, repleta est Spiritu sancto, quo procul dubio reuelante cognouit quid illa exsultatio significaret infantis; id est, illius uenisse matrem, cuius precursor ipse et demonstrator esset futurus. Potuit ergo esse ista significatio rei tante a maioribus cognoscende, non a paruulo cognite. Nam neque, cum hoc ante in Euangelio narraretur, dictum est, Credidit infans in utero eius; sed, exsultauit: neque ipsa dixit, Exsultauit in fide infans in utero meo; sed, exsultauit in gaudio. uidemus autem exsultationem non solum paruulorum, sed etiam pecorum, non utique de aliqua fide, uel religione, uel qualicumque rationaii cognitione uenientem. Sed hec plane inusitata et noua exstitit, quia in utero, et ad eius aduentum que hominum Saluatorem fuerat paritura. Ideo mira, ideo in magnis signis deputanda: ideo hec exsultatio, et tanquam matri Domini reddita resalutatio, sicut solent miracula fieri, facta est diuinitus in infante, non humanitus ab infante.

24. Quanquam etiamsi usque adeo est in illo puero acceleratus usus rationis et uoluntatis, ut intra uiscera  materna iam posset agnoscere, credere, consentire, quod in aliis paruulis etas exspectatur ut possint; etiam hoc in miraculis habendum diuine potentie, non ad humane trahendum est exemplar nature. Nam quando Deus uoluit, etiam iumentum mutum rationabiliter est locutum : nec ideo sunt admoniti homines in deliberationibus suis etiam asinina exspectare consilia. Quocirca nec quod factum est in Ioanne contemno, nec inde regulam quid sentiendum sit de paruulis figo: imo id in illo propterea mirabiliter predico, quia in aliis non inuenio. Habet quidem aliquid simile etiam illa in Rebecce utero lucta geminorum; uerum et hoc usque adeo prodigium fuit, ut diuinum propterea mulier oraculum quereret, et audiret duobus illis infantulis duos populos fuisse figuratos .

25. Nescire autem diuina paruulos qui nec humana adhuc nouerint, si uerbis uelimus ostendere, uereor ne ipsis sensibus nostris facere uideamur iniuriam, quando id loquendo suademus, ubi omnes uires officiumque sermonis facillime superat euidentia ueritatis. Annon uidemus etiam cum articulate uocis qualiacumque signa edere ceperint, atque ad initium fandi transire ab infantia, adhuc eos talia sentire ac dicere, in quibus si remansissent, annisque accedentibus tales esse persisterent, nullus eos, uel fatuus nimium, fatuos esse dubitaret? Nisi forte id restat, ut in uagitu infantie, uel in ipso adhuc uteri silentio credamus paruulos fuisse sapientes, postea uero quam nobiscum ceperunt loqui, ad hanc ignorantiam quam uidemus, crescendo uenisse. Quod opinari uides quam sit absurdum, cum puerorum sensus in qualiacumque uerba prorumpens, qui certe ad ea que maiores sapiunt pene nullus est, tamen comparatus illi in quo nascuntur, intelligentia dici potest. Unde autem in ipso tanto salutis presidio, quando eis christiana gratia subuenitur, quod uocibus quibus possunt et motibus reluctantur, non eis imputatur, atque omnis renisus ipsorum nichili penditur, donec in eis Sacramenta peragantur, quibus id quod de originali damnatione tractum est expietur, nisi quia in tantum nesciunt quid faciunt, ut nec facere iudicentur? Porro si iam uterentur rationis et uoluntatis arbitrio, quo illi sanctificationi adhiberi deberet assensus, quantum mali esset resistere tante gratie, quamque non solum nichil prodesset quod fieret, uerum etiam inde reatus accresceret, quis christianus ignoret?



CAPUT uIII.

26. Dicimus ergo in baptizatis paruulis. quamuis id nesciant, habitare Spiritum sanctum. Sic enim eum nesciunt quamuis sit in eis, quemadmodum nesciunt et mentem suam; cuius in eis ratio, qua uti nondum possunt, uelut quedam scintilla sopita est, excitanda etatis accessu. Neque hoc in paruulis mirum debet uideri, cum Apostolus quibusdam etiam maioribus dicat, Nescitis quia templum Dei estis, et Spiritus Dei habitat in uobis ? de qualibus paulo ante dixerat, Animalis autem homo non percipit que sunt Spiritus Dei; quos etiam  paruulos uocat, non carnis etate sed mentis . Non itaque percipiebant cognitione Spiritum sanctum qui habitabat in eis; et habitante in se Spiritu sancto, adhuc animales, nondum spirituales erant, quia nondum poterant habitatorem suum Spiritum cognitione percipere.

27. Habitare autem ideo et in talibus dicitur, quia in eis occulte agit, ut sint templum eius; idque in proficientibus et proficiendo perseuerantibus perficit. Spe enim salui facti sumus, sicut Apostolus dicit; cum alio loco dicat, Saluos nos fecit per lauacrum regenerationis . Cum ergo hic dicat, Saluos nos fecit, tanquam salus ipsa iam data sit, quemadmodum intelligendum sit, illic exponit, ubi ait: Spe enim salui facti sumus. Spes autem que uidetur, non est spes; quod enim uidet quis, quid sperat? Si autem quod non uidemus speramus, per patientiam exspectamus . Multa namque dicuntur in Scripturis tanquam facta sint, cum in spe adhuc esse intelligantur. Unde est et illud quod Dominus discipulis ait, Omnia que audiui a Patre meo nota feci uobis : quod usque adeo secundum spem dictum est futurorum, ut eis postmodum dicat, Multa habeo uobis dicere, sed non potestis portare modo . Agit ergo in quibus mortalibus adhuc habitat, ipsam edificationem habitaculi sui, quam non in ista, sed in alia post hanc uitam perficit, quando absorbebitur mors in uictoriam diceturque illi: Ubi est, mors, uictoria tua? ubi est, mors, aculeus tuus? Quid est autem mortis aculeus, nisi peccatum ?

28. Propter quod nunc etiam renati ex aqua et Spiritu, omnibusque peccatis siue originis ex Adam, in quo omnes peccauerunt, siue factorum, dictorum, cogitationumque nostrarum, in illius lauacri mundatione deletis; tamen quia manemus in hac uita humana que tentatio est super terram, merito dicimus: Dimitte nobis debita nostra . Et hanc orationem dicit uniuersa Ecclesia, quam mundat Saluator lauacro aque in uerbo, ut eam sibi exhibeat gloriosam, non habentem maculam, aut rugam , aut aliquid eiusmodi; tunc utique cum perficietur in re, ubi nunc proficiendo ambulatur in spe. Nam quomodo est nunc non habens maculam, aut rugam, aut aliquid eiusmodi, que uel in omnibus ad eam pertinentibus hominibus qui iam ratione mentis utuntur et uoluntatis arbitrio, mortalisque carnis sarcinam portant, uel certe, quod etiam ipsos contentiosos necesse est fateri, in multis suis membris ueraciter dicit: Dimitte nobis debita nostra?

29. Cum itaque proficientes, in quibus mortalibus habitat, dum de die in diem renouantur, magis magisque iustificet, exaudiat orantes, mundet confitentes, ut exhibeat sibi templum immaculatum in eternum; merito dicitur non habitare in eis qui cognoscentes Deum, non sicut Deum glorificauerunt, uel gratias egerunt. Colendo enim et seruiendo creature potius quam Creatori , non unius ueri Dei templum se esse uoluerunt: atque ita dum uolunt eum habere cum multis, facilius effecerunt ut eum  non haberent, quam ut diis multis falsisue miscerent. Et merito dicitur habitare in eis quos secundum propositum uocatos, iustificandos glorificandosque suscepit, etiam antequam incorpoream, que ubique tota est, ualeant eius nosse naturam, quantum nosci ex parte per speculum et in enigmate ab homine in hac uita , cum plurimum profecerit, potest. Sunt enim, in quibus habitat, multi tales qualibus dicit Apostolus: Non potui uobis loqui quasi spiritualibus, sed quasi carnalibus. Tanquam paruulis in Christo, lac uobis potum dedi, non escam: nondum enim poteratis; sed nec adhuc quidem potestis . His quippe etiam illud dicit: Nescitis quia templum Dei estis, et Spiritus Dei habitat in uobis ? Hos tales si etiam antequam perueniant ad spiritualem mentis etatem, ubi non lacte alantur, sed solido cibo, dies uite huius extremus inuenerit; perficiet in eis habitator illorum quidquid hic intelligentie minus habuerunt, quoniam ab unitate corporis Christi qui nobis uia factus est, et a templi Dei societate non recesserunt. Unde ut non recedant, regulam fidei pusillis magnisque communem in Ecclesia perseueranter tenent, et in quod peruenerunt in eo ambulant, donec eis Deus reuelet, si quid aliter sapiunt, cogitationes suas carnales non dogmatizant; quia non obdurant [1 1Kb] contentiosis defensionibus immanendo, sed quodammodo ambulando, id est proficiendo desudant, intelligentie perspicuitatem impetrantes per fidei pietatem.



CAPUT IX.

30. Que cum ita sint, duo ista que in uno fiunt homine, nasci et renasci, ad duos homines pertinent: unum ad illum primum Adam, alterum ad secundum qui dicitur Christus. Sed non prius, ait Apostolus, quod spirituale est, sed quod animale; postea spirituale. Primus homo de terra, terrenus; secundus homo de celo, celestis: qualis terrenus, tales et terreni; et qualis celestis, tales et celestes. Sicut portauimus imaginem terreni, portemus et imaginem eius qui de celo est: item dicit, Per unum hominem mors, et per unum hominem resurrectio mortuorum. Sicut enim in Adam omnes moriuntur, ita et in Christo omnes uiuificabuntur . Omnes, et omnes ideo dixit, quia in mortem nemo nisi per illum, in uitam nemo nisi per istum. In primo patuit quid hominis arbitrium ualeret ad mortem; in secundo autem quid Dei adiutorium ualeret ad uitam. Denique primus homo, nonnisi homo; secundus uero, Deus et homo: peccatum enim factum est relicto Deo; iustitia non fit sine Deo. Ac per hoc nec moreremur nisi per carnalem propaginem de membris illius ueniremus; nec uiueremus nisi per spiritualem connexionem membra huius essemus. Ideo nobis opus fuit nasci, et renasci, illi autem propter nos tantummodo nasci. Nos enim a peccato ad iustitiam renascendo transimus; ille autem a nullo peccato ad iustitiam transitum fecit: sed in eo quod baptizatus est, nostre regenerationis Sacramentum, sua humilitate altius commendauit; ueterem tamen hominem nostrum  passione, nouum autem resurrectione significans.

31. Inobedientia namque concupiscentie que habitat in carne mortali, qua fit ut eadem etiam membra preter uoluntatis moueantur arbitrium, ad eum modum redigitur iustitia coniugali, ut licite copulatis parentibus generentur, quibus sit necessarium regenerari. Non tamen per huiusmodi conuenientiam maris et femine uenire uoluit carnem suam Christus; sed de uirgine nichil tale in eius conceptu concupiscente, similitudinem carnis peccati sumpsit ille pro nobis, qua caro peccati mundaretur in nobis . Sicut enim per unius delictum, ait Apostolus, in omnes homines ad condemnationem; ita per unius iustificationem in omnes homines ad iustificationem uite . Nemo enim nascitur, nisi operante concupiscentia carnali, que tracta est ex primo homine qui est Adam; et nemo renascitur, nisi operante gratia spirituali, que data est per secundum hominem, qui est Christus. Quapropter si ad illum nascendo pertinemus, ad hunc renascendo, nec renasci quisquam potest antequam natus sit; profecto ille singulariter natus est, cui renasci non opus fuit; quia non ex peccato, in quo nunquam fuit, transitum fecit, neque in iniquitate conceptus est, aut eum in delictis mater eius in utero aluit: quia Spiritus sanctus superuenit in eam, et uirtus Altissimi obumbrauit eam; unde quod natum est ex ea Sanctum, uocatur Filius Dei. Nuptiarum enim bonum non exstinguit, sed modificat inobedientium membrorum malum, ut limitata quodammodo concupiscentia carnalis, fiat saltem pudicitia coniugalis. uirgo autem Maria cui dictum est, Et uirtus Altissimi obumbrabit tibi , in sanctam concipiendo prolem, sub tali umbraculo nullo ardore concupiscentie huius estuauit. Hoc ergo excepto lapide angulari, non uideo quomodo edificentur homines in domum Dei ad habendum in se inhabitantem Deum, nisi cum fuerint renati; quod non possunt esse antequam nati.



CAPUT X.

32. Quamlibet itaque sententiam de pregnantibus, imo de hominibus habeamus adhuc intra materna uiscera constitutis, utrum existimemus eos necne donari posse aliquo sanctificationis modo; uel propter Ioannem, qui nondum in hanc editus lucem, tamen exsultauit in gaudio: quod utique nisi operatione Spiritus sancti fieri potuisse quis credat? uel propter Ieremiam, cui Dominus dicit, Priusquam exires de uulua, sanctificaui te : tamen illa sanctificatio qua efficimur et singuli templa Dei, et in unum omnes templum Dei, non est nisi renatorum; quod nisi nati homines esse non possunt. Nullus autem uitam in qua natus est, bene finiet, nisi renatus antequam finiat.

33. Quod si quisquam dicit iam esse natum hominem, etiam cum adhuc est in utero matris, testimoniumque adhibet ex Euangelio, quia dictum est ad Ioseph de pregnante uirgine Domini matre, Quod enim in ea natum est, de Spiritu sancto est ; numquidnam huic natiuitati accedit secunda natiuitas? Alioquin non erit iam secunda, sed tertia.  Dominus autem cum hinc loqueretur, Nisi quis, inquit, renatus fuerit denuo ; eam scilicet computans primam natiuitatem, que fit matre pariente, non concipiente atque pregnante, que fit ex ea, non que fit in ea. Neque enim renatum dicimus hominem quem mater peperit, tanquam iterum natus sit, qui iam semel natus fuerat in utero: sed illa natiuitate non computata que grauidam facit, natus dicitur homo partu, ut possit renasci ex aqua et Spiritu. Secundum quam ex matre natiuitatem, etiam ipse Dominus in Bethlehem Iude dicitur natus . Si igitur homo regenerari per gratiam Spiritus in utero potest, quoniam restat illi adhuc nasci, renascitur ergo antequam nascitur; quod fieri nullo modo potest. Proinde in compagem corporis Christi tanquam in uiuam structuram templi Dei, que est eius Ecclesia, nati homines, non ex operibus iustitie que fecerunt, sed renascendo per gratiam transferuntur tanquam de massa ruine ad edificii firmamentum. Preter hoc enim edificium, quod beatificandum construitur ad eternam habitationem Dei, uita hominis omnis infelix, et mors est potius appellanda quam uita. Quisquis ergo habitabitur a Deo, ne ira Dei maneat super eum ab hoc corpore, ab hoc templo, ab hac ciuitate [1 1Kb] non erit alienus. Omnis autem non renatus alienus est.



CAPUT XI.

34. Sacramentum porro regenerationis nostre manifestum esse uoluit manifestatus Mediator. Erat autem antiquis iustis aliquod occultum, cum tamen et illi eadem fide salui fierent, que fuerat suo tempore reuelanda. Non enim audemus fideles temporis nostri preferre amicis Dei per quos nobis ista prophetata sunt, cum Deum Abraham et Deum Isaac et Deum Iacob, ita se Deus esse commendet, ut hoc dicat suum nomen in eternum . Quod si circumcisio antiquis sanctis pro Baptismo fuisse creditur, quid respondebitur de his qui antequam hoc preceptum esset, Deo placuerunt, non tamen sine fide? Quia sine fide, ut scriptum est ad Hebreos, impossibile est Deo placere . Habentes autem, inquit Apostolus, eumdem Spiritum fidei, propter quod scriptum est, Credidi, propter quod et locutus sum; et nos credimus, propter quod et loquimur . Non diceret, eumdem, nisi et illorum idem ipse esset Spiritus fidei. Sicut autem illi, quando idem Sacramentum occultum erat, credebant Christi incarnationem futuram, sic et nos credimus factam: et a nobis autem et ab illis futurus exspectatur ad iudicium eius aduentus. Non est enim aliud Dei mysterium, nisi Christus, in quo oporteat uiuificari mortuos in Adam; quia sicut in Adam omnes moriuntur, sic et in Christo omnes uiuificabuntur , quemadmodum superius disseruimus.



CAPUT XII.

35. Quamobrem Deus, qui ubique presens est, et ubique totus, non in omnibus habitat, sed in eis tantum quos efficit beatissimum templum suum, uel beatissima templa sua, eruens eos a potestate  tenebrarum, et transferens in regnum Filii caritatis sue , quod incipit a regeneratione. Aliter autem dicitur templum eius in significatione, cum fit per manus hominum de rebus inanimis, sicut tabernaculum, lignis, uelis, pellibus atque huiusmodi mobilibus; sicut etiam per Salomonem regem, templum lapidibus, lignis, metallis constructum: aliter uero re ipsa uera que illis significationibus figurata est. Unde dicitur, Et uos tanquam lapides uiui, edificamini domus spiritualis : et unde item scriptum est, Nos enim templa Dei uiui sumus, sicut Deus dicit, Quoniam inhabitabo in illis et inambulabo; et ero illorum Deus, et ipsi erunt mihi plebs .

36. Nec mouere nos debet, quod per quosdam ad hoc templum non pertinentes, uel nondum pertinentes id est in quibus non habitat, uel nondum habitat Deus, aliquid uirtutis operatur; sicut per illum qui in nomine Christi expellebat demonia, cum Christum non sequeretur, quem permitti iussit propter multis utilem commendationem nominis sui . Multos quoque ait sibi in nouissima die dicturos, In nomine tuo uirtutes multas fecimus: quibus utique non responderet, Non uos noui , si ad templum Dei, quod inhabitando beatificat, pertinerent. Cornelius etiam centurio antequam regeneratione incorporaretur huic templo, missum ad se angelum uidit, audiitque dicentem quod exaudite sint orationes eius, et eleemosyne accepte . Agit enim hec Deus tanquam ubique presens, uel per sanctos Angelos suos.

37. Nam illa, priusquam exiret de uulua, sanctificatio Ieremie, quanquam nonnulli hoc in typum Saluatoris accipiant, qui regeneratione non eguit; tamen etiamsi de ipso Propheta accipiatur, potest et secundum predestinationem non inconuenienter intelligi: sicut filios Dei appellat Euangelium nondum regeneratos, ubi Caiphas cum de Domino dixisset, Expedit uobis ut unus moriatur homo pro populo, et non tota gens pereat; mox Euangelium secutum adiunxit, Hoc autem a semetipso non dixit; sed cum esset pontifex anni illius prophetauit quia iehsu moriturus erat pro gente; et non tantum pro gente, sed ut filios Dei, qui erant dispersi, congregaret in unum . Filios Dei appellauit utique preter Hebream gentem, in ceteris etiam omnibus gentibus constitutos, nondum fideles, nondum baptizatos. Quomodo ergo Dei filios, nisi secundum predestinationem, secundum quam et Apostolus dicit quod nos elegerit Deus in Christo, ante constitutionem mundi ? Illa uero in unum congregatio factura eos erat filios Dei. Neque enim in unum dictum est aliquem corporalem locum, cum de tali uocatione gentium propheta predixerit, Et adorabunt eum, unusquisque de loco suo, omnes insule gentium ; sed congregaret in unum dictum est, in unum spiritum, et in unum corpus, cuius unum caput est Christus. Talis congregatio edificatio est templi Dei. Talem congregationem non generatio carnalis, sed regeneratio spiritualis facit.



CAPUT XIII.


38. Habitat itaque in singulis Deus tanquam in templis suis, et in omnibus simul in unum congregatis, tanquam in templo suo. Quod templum quamdiu sicut arca Ne in hoc seculo fluctuat, fit quod in Psalmo scriptum est, Dominus diluuium inhabitat: quamuis et propter multos in omnibus gentibus populos fidelium, quos aquarum nomine Apocalypsis significat , possit intelligi congruenter, Dominus diluuium inhabitat. Sequitur autem, Et sedebit Dominus rex in eternum : utique in ipso templo suo iam in uita eterna post fluctuationem huius seculi constituto. Deus igitur ubique presens est, et ubique totus presens; nec ubique habitans, sed in templo suo, cui per gratiam benignus est et propitius: capitur autem habitans, ab aliis amplius, ab aliis minus.

39. De ipso uero capite nostro Apostolus ait: Quia in ipso inhabitat omnis plenitudo diuinitatis corporaliter. Non ideo corporaliter, quia corporeus est Deus; sed aut uerbo translato usus est, tanquam in templo manufacto non corporaliter. sed umbratiliter habitauerit, id est prefigurantibus signis: nam illas omnes obseruationes, umbras futurorum uocat , etiam ipso translato uocabulo; summus enim Deus, sicut scriptum est, non in manufactis templis habitat : aut certe corporaliter dictum est, quia et in Christi corpore quod assumpsit ex uirgine, tanquam in templo habitat Deus. Hinc est enim quod Iudeis signum petentibus cum dixisset, Soluite templum hoc, et in triduo resuscitabo illud; euangelista quid hoc esset consequenter exponens, ait: Hoc autem dicebat de templo corporis sui .

40. Quid ergo est? Hoccine interesse arbitramur inter caput et membra cetera, quod in quolibet quamuis precipuo membro, uelut in aliquo magno propheta aut apostolo, quamuis diuinitas habitet, non tamen sicut in capite quod est Christus, omnis plenitudo diuinitatis? Nam et in nostro corpore inest sensus singulis membris; sed non tantus quantus in capite, ubi prorsus omnis est quinquepartitus: ibi enim et uisus, et auditus, et olfactus, et gustus, et tactus; in ceteris autem solus est tactus. An etiam preter hoc quod, tanquam in templo, in illo corpore habitat omnis plenitudo diuinitatis, est aliud quod intersit inter illud caput, et cuiuslibet membri excellentiam? Est plane, quod singulari quadam susceptione hominis illius una facta est persona cum uerbo. De nullo enim sanctorum dici potuit, aut potest, aut poterit, uerbum caro factum est : nullus sanctorum qualibet prestantia gratie, Unigeniti nomen accepit, ut quod et ipsum Dei uerbum ante secula, hoc simul cum assumpto homine diceretur. Singularis est ergo illa susceptio, nec cum hominibus aliquibus sanctis quantalibet sapientia et sanctitate prestantibus, ullo modo potest esse communis. Ubi diuine gratie satis perspicuum clarumque documentum est. Quis enim tam sit sacrilegus, ut audeat affirmare aliquam posse animam per meritum liberi arbitrii, ut alter sit Christus efficere? Ut ergo ad personam uerbi unigeniti  pertineret, quo pacto per liberum arbitrium communiter omnibus et naturaliter datum una sola anima meruisset, nisi hoc singularis gratia prestitisset; quam fas est predicare, de qua nefas est uelle iudicare?

41. Hec si pro uiribus nostris, quantum Dominus adiuuit, rite tractauimus; quando Deum ubique presentem, et non spatiis distantibus, quasi aliqua mole uel distentione diffusum, sed ubique totum cogitare te extendis, auerte mentem ab omnibus imaginibus corporum, quas humana cogitatio uoluere consueuit. Non enim sic sapientia, non iustitia, non sic denique caritas cogitatur, de qua scriptum est, Deus caritas est . Cum uero habitationem eius cogitas, unitatem cogita congregationemque sanctorum: maxime in celis, ubi propterea precipue dicitur habitare, quia ibi fit uoluntas eius perfecta eorum, in quibus habitat, obedientia; deinde in terra, ubi edificans habitat domum suam in fine seculi dedicandam. Christum autem Dominum nostrum unigenitum Dei Filium equalem Patri, eumdemque hominis filium quo maior est Pater, et ubique totum presentem esse non dubites tanquam Deum, et in eodem templo Dei esse tanquam inhabitantem Deum, et in loco aliquo celi propter ueri corporis modum. Sed cum me delectat loqui tecum, nescio utrum seruauerim sermonis sufficientis modum, quasi diuturnum silentium loquacitate compensem. uerum quia religione et beneuolentia qua me preoccupasti, ita inuisceratus es cordi meo, ut tanquam cum amico uere colloquar, quidquid in opere stili nostri utiliter elaboratum esse cognoscis, Deo gratias age. Si qua autem uitia mea perspicis, uti carissimus amicus ignosce; eadem scilicet sinceritate dilectionis mihi optans medicinam, qua concedis et ueniam.





EPISTOLA CLXXXuIII [* 1Kb]  . Augustinus et Alypius Iuliane uidue matri Demetriadis uirginis, ne ipsa familiaue ipsius imbibat uirus propinatum in libro ad Demetriadem scripto, cuius libri auctorem rescire cupiunt.

Domine debitis in Christo officiis honorande, et merito illustri filie IULIANAE, ALYPIUS et AUGUSTINUS, in Domino salutem.



CAP. PRIMUM.

1. Grate admodum nobis iucundeque accidit ut simul nos constitutos apud Hipponem tue Reuerentie littere reperirent, quibus hec rescripta pariter redderemus, cognita uestra incolumitate gaudentes, uicissimque nostram, quam uobis charam esse confidimus, mutua dilectione nuntiantes, domina debitis in Christo officiis honoranda, et merito illustris filia. Scire autem uos optime scimus quantum uobis debeamus religionis affectum, quantaque nobis et apud Deum et inter homines sit cura de uobis. Licet enim uos per litteras primum, deinde etiam presentia corporali, pia et catholica, hoc est uera membra Christi exiguitas nostra cognouerit; tamen etiam per  ministerium nostrum, cum accepissetis uerbum auditus Dei, sicut dicit Apostolus, accepistis non ut uerbum hominum, sed sicut est uere, uerbum Dei . Cuius ministerii nostri, adiuuante gratia et misericordia Salauatoris, in domo uestra tantus fructus exortus est, ut humanis nuptiis iam paratis sancta Demetrias spiritualem sponsi illius preferret amplexum, cui specioso pre filiis hominum ad habendam spiritus uberiorem fecunditatem, nec amittendam carnis integritatem, uirgines nubunt. Nesciremus autem quemadmodum nostra illa tunc exhortatio a fideli et nobili uirgine fuisset accepta, nisi nobis profectis, cum post paululum professa fuisset sanctimoniam uirginalem, hoc ingens Dei donum, quod per seruos quidem suos plantat et rigat, sed per seipsum dat incrementum , nobis operariis prouenisse, uestrarum litterarum letissimo nuntio et ueraci testimonio disceremus.

2. Que cum ita sint, nemo nos improbos dixerit, si in uobis admonendis ut contraria gratie Dei dogmata deuitetis, necessitudine sumus propensiore solliciti. Nam licet nos Apostolus non solum opportune, uerum etiam importune predicando uerbo instare precipiat ; non tamen in eorum hominum numero uos habemus, quibus sermo uel pagina nostra importuna uideatur, quando id quod ad sanam doctrinam non pertinet, uos ut uigilanter euitetis alloquimur. Hinc ergo est quod admonitionem nostram tam grato animo suscepistis, ut in epistola tua ad quam nunc rescribimus, diceres: Sane quod me hortatur Reuerentia uestra, ne aures indulgeam his hominibus qui prauis tractatibus uenerandam fidem sepe corrumpunt, gratias uberes ago tam pie admonitioni.

3. Quod itaque adiungis et dicis, Sed nouerit sacerdotium uestrum, longe me ac domunculam meam ab huiusmodi personis esse discretam: omnisque familia nostra adeo catholicam sequitur fidem, ut in nullam heresim aliquando deuiauerit, nec unquam lapsa sit; non dico in eas sectas que uix expiantur, sed nec in eas que paruos habere uidentur errores; hoc est quod nos magis magisque compellit non tacere apud uos de iis qui etiam illa que sana sunt, uitiare conantur. Domum enim uestram, non paruam Christi Ecclesiam deputamus. Nec sane paruus est error illorum qui putant ex nobis ipsis nos habere si quid iustitie, continentie, pietatis, castitatis in nobis est, eo quod ita nos condiderit Deus, ut ultra, preter quod nobis reuelat scientiam, nichil nos adiuuet ut ea que facienda discendo nouimus, etiam diligendo faciamus; naturam scilicet atque doctrinam definientes tantummodo esse gratiam Dei et adiutorium ut recte iusteque uiuamus. Ad habendam uero bonam uoluntatem, ubi est hoc ipsum quod iuste uiuimus, et ipsa caritas que in omnibus Dei donis ita excellit, ut etiam Deus dicta sit , qua una adimpletur in nobis si quid diuine legis et admonitionis implemus, nolunt nos diuinitus adiuuari, sed nos ipsos dicunt arbitrio proprio nobis ad ista sufficere. Non uobis uideatur error iste mediocris, profiteri se uelle christianos, nec uelle  audire apostolum Christi, qui cum dixisset, Charitas Dei diffusa est in cordibus nostris; ne quisquam eam se habere nonnisi per proprium putaret arbitrium, continuo subiunxit, per Spiritum sanctum qui datus est nobis . Hanc esse magnam gratiam Saluatoris, qui ascendens in altum captiuauit captiuitatem et dedit dona hominibus  quisquis nondum confitetur, quantum et quam exitiabiliter erret, intelligis.



CAPUT II.

4. Quomodo ergo a uobis, quibus tantam dilectionem debemus, admonendis ut talia caueatis, dissimulare possemus, cum legissemus librum, quem ad sanctam Demetriadem quisnam scripserit  , uel utrum ad uos peruenerit, uestris potius rescriptis nosse uolumus; in quo libro, si fas est, legat uirgo Christi unde credat uirginalem suam sanctitatem, omnesque spirituales diuitias, nonnisi ex seipsa sibi esse; atque ita, priusquam sit plenissime beata, discat Deo esse, quod absit, ingrata. uerba enim ad illam scripta in eodem libro sunt ista: Habes ergo et hic, inquit, per que merito preponaris aliis; imo hinc magis: nam corporalis nobilitas atque opulentia, tuorum intelliguntur esse non tua; spirituales uero diuitias nullus tibi preter te conferre poterit. In his ergo iure laudanda, in his merito ceteris preferenda es, que nisi ex te et in te esse non possunt .

5. Cernis nempe quanta in his uerbis sit cauenda pernicies. Nam utique quod dictum est, Non possunt esse ista bona nisi in te, optime et uerissime dictum est; iste plane cibus est: quod uero ait, nonnisi ex te, hoc omnino uirus est. Absit ut hec libenter audiat uirgo Christi, que pie intelligit propriam paupertatem cordis humani, et ideo illic nisi sponsi sui donis nescit ornari. Audiat ergo potius Apostolum dicentem, Desponsaui uos uni uiro, uirginem castam exhibere Christo. Timeo autem ne sicut serpens Euam seduxit in uersutia sua, sic et uestre mentes corrumpantur a castitate que est in Christo : et propterea de his quoque spiritualibus diuitiis, non istum qui dicit, Nullus tibi eas preter te conferre potest, et, nisi ex te et in te esse non possunt; sed illum audiat qui dicit, Habemus thesaurum istum in uasis fictilibus, ut eminentia uirtutis sit Dei, et non ex nobis .

6. De ipsa quoque sacra continentia uirginali, quod non sibi sit ex seipsa, sed sit Dei donum, quamuis credenti uolentique collatum, eumdem audiat ueracem piumque doctorem, qui cum hinc ageret, ait: uellem omnes esse sicut meipsum; sed unusquisque proprium donum habet a Deo, alius sic, alius autem sic . Audiat etiam ipsum, non tantum suum, sed uniuerse Ecclesie unicum sponsum, de tali castitate atque integritate dicentem. Non omnes capiunt uerbum hoc, sed quibus datum est ; ut intelligat ex eo quod habet tam magnum bonum atque preclarum, se potius Deo et Domino nostro gratias agere debere, quam cuiusquam uerba, quod uelut  ex seipsa id habeat, ut non dicamus assentantis adulatoris, ne de occultis hominum temere iudicare uideamur, certe errantis laudatoris audire. Omne quippe datum optimum, et omne donum perfectum, sicut dicit etiam apostolus Iacobus, desursum est, descendens a Patre luminum : hinc ergo et sancta uirginitas, qua te filia uolentem gaudentemque uicit, natu posterior, actu prior, genere ex te, honore ante te, etate subsequens, sanctitate precedens; in qua etiam tuum esse cepit quod in te esse non potuit. Illa quippe carnaliter non nupsit, ut non tantum sibi, sed etiam tibi ultra te spiritualiter augeretur: quoniam et tu ea compensatione minor [1 1Kb] illa es, quod ita nupsisti ut nasceretur. Hec Dei dona sunt, et uestra quidem sunt, sed non ex uobis: habetis enim thesaurum istum in terrenis corporibus, et adhuc fragilibus tanquam in uasis fictilibus, ut eminentia uirtutis sit Dei, et non ex uobis. Nec miremini, quia dicimus et uestra esse, et ex uobis non esse: nam et panem quotidianum dicimus nostrum, sed tamen addimus, Da nobis , ne putetur esse ex nobis.

7. Proinde sicut scriptum est, Sine intermissione orate, in omnibus gratias agite : oratis enim ut perseueranter et proficienter habentis; gratias agitis, quia non ex uobis habetis. Quis enim uos ab illa ex Adam massa mortis perditionisque discernit? Nonne ille qui uenit querere et saluare quod perierat ? An uero quando Apostolo dicente audierit homo, Quis enim te discernit? responsurus est, Bona uoluntas mea, fides mea, iustitia mea, et non continuo quod sequitur auditurus, Quid enim habes quod non accepisti? Si autem et accepisti, quid gloriaris quasi non acceperis ? Nolumus ergo ut uirgo sacra, cum audit uel legit, Spirituales diuitias nullus tibi preter te conferre poterit: in iis iure laudanda, in iis merito ceteris preferenda es, que nisi ex te et in te esse non possunt: nolumus prorsus ita glorietur quasi non acceperit. Dicat quidem, In me sunt, Deus, uota tua, que reddam laudis [2 1Kb] tibi : sed quia in illa, non etiam ex illa, meminerit etiam dicere, Domine, in uoluntate tua prestitisti decori meo uirtutem : quia etsi etiam ex illa propter arbitrium proprium sine quo non operamur bonum, non tamen sicut iste dixit, nonnisi ex illa. Proprium quippe arbitrium nisi Dei gratia iuuetur, nec ipsa bona uoluntas esse in nomine potest. Deus est enim, inquit Apostolus, qui operatur in uobis et uelle, et operari, pro bona uoluntate : non, sicut isti sentiunt, tantummodo scientiam reuelando, ut nouerimus quid facere debeamus; sed etiam inspirando caritatem, ut ea que discendo nouimus, etiam diligendo faciamus.

8. Nam utique nouerat ille quam magnum bonum esset continentia qui dicebat, Et cum scirem quia nemo potest esse continens, nisi Deus det. Non solum ergo sciebat quantum esset hoc bonum, et quam desiderabiliter  esset concupiscendum, uerum etiam quod nisi dante Deo esse non posset: docuerat enim eum sapientia; nam hoc dicit, Et hoc ipsum erat sapientie, scire cuius esset hoc donum. Nec tamen ei scientia suffecit; sed ait: Adii Dominum, et deprecatus sum illum . Non igitur tantummodo in hoc nos adiuuat Deus, ut sciamus quid agendum sit, uerum etiam ut amando agamus quod discendo iam scimus. Nemo itaque potest esse non solum sciens, uerum etiam continens, nisi Deus det. Unde cum iam ille haberet scientiam, precabatur ut haberet et continentiam, ut esset etiam in illo quod sciebat quia non esset ex illo: aut si propter liberum arbitrium, proprium aliquantum et ex illo, non tamen nisi ex illo; quia nemo potest esse continens, nisi Deus det. Iste autem de spiritualibus diuitiis, in quibus est utique etiam ipsa luminosa et speciosa continentia, non ait, In te et ex te esse possunt: sed ait, nisi ex te et in te esse non possunt; ut quemadmodum non ei sunt alibi nisi in illa, sic ei non aliunde nisi ex ilia esse posse credantur, et ob hoc  sic glorietur, quasi non acceperit.



CAPUT III.

9. Et nos quidem de sancte uirginis disciplina et humilitate christiana, in qua nutrita et educata est, hoc existimamus, quod illa uerba cum legeret, si tamen legit, ingemuit, et pectus humiliter tutudit, ac fortassis et fleuit, Dominumque cui dicata et a quo sanctificata est fidenter orauit, ut quomodo illa non sunt uerba ipsius, sed alterius, ita non sit talis et fides eius, qua se aliquid habere credat, de quo in se non in Domino glorietur. Nam gloria quidem eius in ipsa est, non in uerbis alienis, sicut Apostolus dicit: Opus autem suum probet unusquisque, et tunc in semetipso gloriam habebit, et non in altero . Sed absit ut gloria sua ipsa sit, et non ille cui dicitur. Gloria mea, et exaltans caput meum ! Ita quippe est in ea salubriter gloria eius, cum Deus qui in illa est, ipse est gloria eius, a quo habet omnia bona quibus est bona; et habebit omnia quibus melior erit, in quantum in hac uita melior esse poterit; et quibus perfecta erit, quando fuerit diuina gratia, non humana laude perfecta. In Domino enim laudabitur anima eius , qui satiauit in bonis desiderium eius ; quia et hoc desiderium ipse inspirauit, ne uirgo eius sic in aliquo bono glorietur quasi non acceperit.

10. De hoc ergo eius affectu utrum non fallamur, inde nos fac potius rescribendo certiores. Nam illud optime nouimus, cum omnibus uestris cultores uos esse et fuisse indiuidue Trinitatis. Sed non hinc solum error humanus obrepit, ut aliquid secus sentiatur de indiuidua Trinitate. Sunt enim et alia in quibus perniciesissime erratur, sicut hoc est, unde diutius fortasse quam satis esset uestre fideli casteque prudentie in hac epistola locuti sumus. Quanquam qui bonum quod ex Deo est, negat esse ex Deo, nescimus cui faciat iniuriam nisi Deo, ac per hoc illi utique Trinitati: quod malum absit a uobis, sicut abesse credimus! Absit omnino ut tale aliquid in animo, non dicimus  tuo, uel sacre uirginis filie tue, sed in cuiusquam extremi meriti famuli uel famule uestre liber iste fecerit, ex quo nonnulla uerba que facilius intelligi possent ponenda credidimus.

11. Si autem diligentius intendatis etiam illa, que ibi uidetur uelut pro gratia siue adiutorio Dei dicere, sic inuenietis ambigua, ut possint referri uel ad naturam, uel ad doctrinam, uel ad remissionem peccatorum. Nam et quod coguntur confiteri, orare nos debere ne intremus in tentationem, possunt ad hoc referre, ut hactenus nos ad id respondeant adiuuari, quatenus orantibus atque pulsantibus nobis aperiatur intelligentia ueritatis, ubi discamus quid facere debeamus, non ut uires accipiat uoluntas nostra, quibus id quod discimus faciamus. Et quod nobis in gratia uel adiutorio Dei dicunt Dominum Christum bene uiuendi propositum exemplum, ad eamdem doctrinam reuocant; quia scilicet in eius exemplo discimus quemadmodum uiuere debeamus: non autem uolunt ad hoc nos iuuari, ut quod discendo cognoscimus, etiam diligendo faciamus.

12. Aut certe in eodem libro inuenite aliquid, si potestis, ubi excepta natura, excepto quod ad eamdem naturam pertinet arbitrio uoluntatis, excepta remissione peccatorum et reuelatione doctrine, tale Dei adiutorium confiteatur, quale confitetur ille qui dixit: Cum scirem quia nemo potest esse continens, nisi Deus det, et hoc ipsum erat sapientie, scire cuius esset hoc donum; adii Dominum et deprecatus sum illum. Neque enim iste aut naturam precando uolebat accipere, in qua conditus erat; aut de naturali uoluntatis arbitrio satagebat, cum quo conditus erat; aut remissionem peccatorum desiderabat, qui potius continentiam, ne peccaret, optabat; uel quid faciendum esset scire cupiebat, cum iam se scire fateretur cuius esset hoc donum: sed utique tantas uoluntatis uires, tantum dilectionis ardorem uolebat accipere Spiritu sapientie, qui sufficeret ad implendam magnitudinem continentie. Si ergo tale aliquid illic inuenire potueritis, uberrimas gratias agemus, si rescribendo insinuare dignemini.

13. Satis enim dici non potest quantum cupiamus in eorum hominum scriptis, qui propter acrimoniam atque facundiam leguntur a plurimis, apertam confessionem illius gratie reperiri, quam uehementer commendat Apostolus, qui etiam ipsius mensuram fidei . Deum dicit unicuique partitum : nec sola reuelatione scientie nos diuinitus adiuuari, ut pie iusteque uiuamus, que sine caritate inflat ; uerum etiam inspiratione caritatis ipsius, que plenitudo legis est , et que cor nostrum, ut scientia non inflet, edificat. Sed adhuc nusquam tale aliquid in eorum litteris potuimus inuenire.

 14. Maxime autem hoc in isto libro esse uellemus, ex quo descripta illa uerba posuimus, ubi uirginem Christi ita laudans tanquam spirituales diuitias nullus ei preter ipsam conferre possit, et tanquam nisi ex ipsa esse non possint, non uult eam in Domino gloriari, sed sic gloriari quasi non acceperit. In quo libro quamuis nec ipsius nec tue Reuerentie nomen expresserit, tamen a matre uirginis ut ad eam scriberet, a se postulatum esse commemorat. In quadam uero epistola sua idem Pelagius, ubi et nomen suum apertissime ponit, nec nomen sacre uirginis tacet, dicit ad eam se scripsisse, et eiusdem sui operis testimonio probare nititur se gratiam Dei quam uel tacere uel negare asseritur, apertissime confiteri. Sed utrum ipse sit liber, in quo de spiritualibus diuitiis illa uerba posuit, uel utrum ad uestram peruenerit Sanctitatem, rescriptis uestris petimus nos dignemini facere certiores.



EPISTOLA CLXXXIX [* 1Kb]  . Bonifacio in militia merenti prescribit uite rationem; ostendens obiter licere christiano pro publica pace arma tractare.

Domino eximio, et merito insigni atque honorabili filio BONIFACIO, AUGUSTINUS, in Domino salutem.

1. Iam rescripseram Charitati tue, sed cum epistole dirigende occasio quereretur, superuenit dilectissimus filius meus Faustus, pergens ad Eximietatem tuam. Qui cum ipsas litteras quas iam feceram, accepisset tue Beneuolentie perferendas, suggessit mihi multum te desiderare ut aliquid tibi scriberem quod te edificet ad sempiternam salutem, cuius tibi spes est in Domino nostro Iesu Christo. Et quamuis mihi occupato tantum institit ut facere non differrem, quantum scis quod te sinceriter diligat. Festinanti ergo ut occurrerem, malui festinanter aliquid scribere, quam religiosum tuum desiderium retardare, domine eximie, et merito insignis atque honorabilis fili.

2. Quod ergo breuiter possum dicere, Dilige Dominum Deum tuum in toto corde tuo, et in tota anima tua, et in tota uirtute tua; et, dilige proximum tuum tanquam teipsum: hoc est enim uerbum quod breuiauit Dominus super terram, dicens in Euangelio, In his duobus preceptis tota lex pendet et Prophete . In hac ergo dilectione quotidie profice, et orando, et bene agendo, ut ipso adiuuante qui tibi eam precepit atque donauit, nutriatur et crescat, donec hec te perfecta perficiat. Ipsa est enim caritas, que, sicut Apostolus dicit, diffusa est in cordibus nostris per Spiritum sanctum qui datus est nobis : ipsa est de qua item dicit, Plenitudo legis caritas : ipsa est per quam fides operatur; unde iterum dicit, Neque circumcisio quidquam ualet, neque preputium; sed fides que per dilectionem operatur .

3. In hac ergo omnes sancti patres nostri et Patriarche et Prophete et Apostoli placuerunt Deo. In hac omnes ueri martyres usque ad sanguinem contra  diabolum certauerunt; et quia in eis non refriguit nec defecit, ideo uicerunt. In hac omnes fideles boni quotidie proficiunt, peruenire cupientes non ad regnum mortalium, sed ad regnum celorum; non ad temporalem, sed ad sempiternam hereditatem; non ad aurum et argentum, sed ad diuitias incorruptibiles Angelorum; non ad aliqua bona huius seculi, in quibus cum timore uiuitur, nec ea quisquam secum potest auferre dum moritur, sed ad uidendum Deum: cuius suauitas et delectatio excedit omnem non solum terrestrium, uerum etiam celestium corporum pulchritudinem; excedit omnem decorem animarum quantumlibet iustarum atque sanctarum; excedit omnem speciem supernorum Angelorum atque uirtutum; excedit quidquid de illo non solum dicitur, uerum etiam cogitatur. Neque hanc tam magnam promissionem, quia ualde magna est, ideo desperemus, sed potius, quia ualde magnus eam promisit, accepturos nos esse credamus: sicut enim dicit beatus Ioannes apostolus, Filii Dei sumus, et nondum apparuit quid erimus: scimus quia cum apparuerit, similes ei erimus, quoniam uidebimus eum sicuti est .

4. Noli existimare neminem Deo placere posse, qui in armis bellicis militat. In his erat sanctus Dauid, cui Dominus tam magnum perhibuit testimonium: in his etiam plurimi illius temporis iusti. In his erat et ille Centurio qui Domino dixit, Non sum dignus ut intres sub tectum meum; sed tantum dic uerbo, et sanabitur puer meus. Nam et ego homo sum sub potestate constitutus, habens sub me milites, et dico huic, uade, et uadit; et alii, ueni, et uenit; et seruo meo, Fac hoc, et facit: de quo et Dominus, Amen dico uobis, non inueni tantam fidem in Isrel . In his erat et ille Cornelius ad quem missus angelus dixit, Corneli, accepte sunt eleemosyne tue, et exaudite sunt orationes tue: ubi eum admonuit ut ad beatum Petrum apostolum mitteret, et ab illo audiret que facere deberet; ad quem apostolum, ut ad eum ueniret, etiam religiosum militem misit . In his erant et illi qui baptizandi cum uenissent ad Ioannem, sanctum Domini precursorem et amicum sponsi, de quo Dominus ipse ait, In natis mulierum non surrexit maior Ioanne Baptista , et quesiissent ab eo quid facerent; respondit eis, Neminem concusseritis, nulli calumniam feceritis; sufficiat uobis stipendium uestrum . Non eos utique sub armis militare prohibuit; quibus suum stipendium sufficere debere precepit.

5. Maioris quidem loci sunt apud Deum, qui omnibus istis secularibus actionibus derelictis, etiam summa continentia castitatis ei seruiunt; Sed unusquisque, sicut Apostolus dicit, proprium donum habet a Deo; alius sic, alius autem sic . Alii ergo pro uobis orando pugnant contra inuisibiles inimicos; uos pro eis pugnando laboratis contra uisibiles barbaros. Utinam una fides esset in omnibus, quia et minus laboraretur, et facilius diabolus cum angelis suis uinceretur! Sed quia in hoc seculo necesse est ut ciues regni celorum inter errantes et impios tentationibus  agitentur, ut exerceantur, et tanquam in fornace sicut aurum probentur , non debemus ante tempus uelle cum solis sanctis et iustis uiuere, ut hoc suo tempore mereamur accipere.

6. Hoc ergo primum cogita, quando armaris ad pugnam, quia uirtus tua etiam ipsa corporalis donum Dei est. Sic enim cogitabis de dono Dei non facere contra Deum. Fides enim quando promittitur, etiam hosti seruanda est contra quem bellum geritur; quanto magis amico pro quo pugnatur! Pacem habere debet uoluntas, bellum necessitas, ut liberet Deus a necessitate, et conseruet in pace. Non enim pax queritur ut bellum excitetur, sed bellum geritur ut pax acquiratur. Esto ergo etiam bellando pacificus, ut eos quos expugnas, ad pacis utilitatem uincendo perducas: Beati enim pacifici, ait Dominus, quoniam ipsi filii Dei uocabuntur . Si autem pax humana tam dulcis est pro temporali salute mortalium, quanto est dulcior pax diuina pro eterna salute Angelorum! Itaque hostem pugnantem necessitas perimat, non uoluntas. Sicut rebellanti et resistenti uiolentia redditur, ita uicto uel capto misericordia iam debetur, maxime in quo pacis perturbatio non timetur.

7. Ornet mores tuos pudicitia coniugalis, ornet sobrietas et frugalitas: ualde enim turpe est, ut quem non uincit homo, uincat libido; et obruatur uino, qui non uincitur ferro. Diuitie seculares si desunt, non per mala opera querantur in mundo; si autem adsunt, per bona opera seruentur in celo. Animum uirilem et christianum nec debent, si accedunt, extollere, nec debent frangere, si recedunt. Illud potius cogitemus quod Dominus ait, Ubi est thesaurus tuus, ibi erit et cor tuum ; et utique cum audimus ut cor sursum habeamus, non mendaciter respondere debemus, quod nosti quia respondemus.

8. Et in his quidem bene studiosum te esse cognoui, et fama tua multum delector, multumque tibi in Domino gratulor, ita ut hec epistola magis tibi sit speculum ubi qualis sis uideas, quam ubi discas qualis esse debeas: uerumtamen quidquid siue in ista siue in Scripturis sanctis inueneris, quod tibi ad bonam uitam adhuc minus est, insta ut acquiras et agendo et orando; et ex iis que habes gratias age Deo tanquam fonti bonitatis unde habes; atque in omnibus bonis actibus tuis illi da claritatem, tibi humilitatem. Sicut enim scriptum est, Omne datum optimum, et omne donum perfectum desursum est, descendens a Patre luminum . Quantumcumque autem in Dei et proximi caritate atque in uera pietate profeceris, quamdiu in hac uita conuersaris, sine peccato te esse non credas: de ipsa quippe legitur in Litteris sanctis, Numquid non tentatio est uita humana super terram ? Proinde quoniam semper, quamdiu es in hoc corpore, necessarium est tibi in oratione dicere quod Dominus docuit, Dimitte nobis debita nostra, sicut et nos dimittimus debitoribus nostris ; memento cito ignoscere, si  quis in te peccauerit, et a te ueniam postulauerit, ut ueraciter possis orare, et peccatis tuis ueniam ualeas impetrare. Hec Dilectioni quidem tue festinanter scripsi, quoniam me festinatio perlatoris urgebat. Sed Deo gratias ago, quoniam bono desiderio tuo qualitercumque non defui. Semper te misericordia Dei protegat, domine eximie, et merito insignis atque honorabilis fili.



EPISTOLA CXC [* 1Kb]  . Optato demonstrat quid de anime origine certum sit, quid merito uocetur in dubium, satagendumque esse hac in questione ut salua sit imprimis fides, qua credimus neminem nasci ex Adam nisi uinculo damnationis obstrictum, neminemque inde liberari nisi renascendo per Christum.

Domino beatissimo, et sincera dilectione desiderabili fratri et cepiscopo OPTATO, AUGUSTINUS, in Domino salutem.



CAPUT PRIMUM.

1. Quamuis tue Sanctitatis nullas ad me ipsum datas acceperim litteras; tamen quia ille quas ad Mauritaniam Cesariensem misisti, me apud Cesaream presente uenerunt, quo nos iniuncta nobis a uenerabili papa Zosimo apostolice Sedis episcopo ecclesiastica necessitas traxerat: factum est ut ea que scripsisti, etiam ipse perlegerem, tradente mihi eamdem epistolam tuam famulo Dei sancto Renato, in Christo nobis fratre carissimo; quo petente, et mihi licet aliis occupato uehementer instante, ad ea sum respondere compulsus. Accessit huc etiam alterius sancti et cum debito honore nominandi fratris nostri, et quantum ab illo comperi, necessarii tui Muressis [1 1Kb] , cum in supra dicto oppido remoraremur, aduentus; qui mihi retulit etiam sibi missas de hac re litteras uenerationis tue, et me de hac ipsa questione consuluit, ut quid inde sentirem, uel meis uel suis rescriptis ad te faceret peruenire: Utrum scilicet anime ut corpora propagatione nascantur, sintque ex illa una que primo homini creata est; an Creator omnipotens, qui utique usque nunc operatur, sine ulla propagatione nouas faciat singulis proprias.

2. De qua re antequam aliquid admoneam sinceritatem tuam, scire te uolo in tam multis opusculis meis nunquam me fuisse ausum de hac questione definitam proferre sententiam, et impudenter referre in litteras ad alios informandos, quod apud me non fuerit explicatum. Quarum autem rerum atque causarum consideratione permouear, ut in neutram assertionem meus inclinetur assensus, sed adhuc inter utramque disceptem, nimis longum est hac epistola expromere; nec tam necessarium, ut hoc omisso non possit de hac questione quod satis est disputari, etsi non ad  auferendam cunctationem, certe ad cauendam temeritatem.

3. Illud enim ubi uel maxime fides christiana consistit, quod Per hominem mors et per hominem resurrectio mortuorum: sicut enim in Adam omnes moriuntur, ita et in Christo omnes uiuificabuntur ; et quod Per unum hominem peccatum in hunc mundum intrauit, et per peccatum mors: et ita in omnes homines mors pertransiit in quo omnes peccauerunt; et quod Iudicium quidem ex uno in condemnationem: gratia autem ex multis delictis in iustificationem uite; et quod Per unius delictum in omnes homines ad condemnationem, et per unius iustificationem in omnes homines in iustificationem uite : et si qua alia testimonia declarant neminem nasci ex Adam, nisi uinculo delicti et damnationis obstrictum, neminemque inde liberari nisi renascendo per Christum; tam inconcusse tenere debemus, ut sciamus eum qui hoc negauerit, nullo modo ad Christi fidem, et ad eam que per Christum datur pusillis et magnis, Dei gratiam pertinere. Unde si origo anime lateat, dum tamen redemptio clareat, periculum non est: neque enim in Christum credimus ut nascamur, sed ut renascamur, quomodocumque nati fuerimus.

4. Hactenus autem dicimus sine periculo latere anime originem, ut non tamen eam partem Dei esse credamus, sed creaturam. Nec de Deo natam, sed ab illo factam, atque in eius genus adoptandam mirabili dignatione gratie, non parili dignitate nature. Nec eam corpus esse, sed spiritum; non Creatorem utique, sed creatum. Nec ideo uenisse in hoc corpus corruptibile quo grauatur, quod ad illud eam uite in celestibus uel in quibuslibet aliis partibus mundi antea male geste merita compulerint. Nondum enim natos Apostolus, cum de Rebecce geminis loqueretur, nichil egisse dicit boni uel mali; ut non ex operibus, quibus nullis alter distinguebatur ab altero, sed ex uocante diceretur, minori seruiturum esse maiorem .



CAPUT II.

5. His igitur firmissime constitutis, si tam reconditum atque additum est in occultis operibus Dei, ut nec Scripturarum diuinarum manifesto eloquio declaretur, utrum propterea nichil boni uel mali nondum nati egisse credendi sint, quia non ex aliis propagatas, sed mox ex nichilo creatas animas singuli accipiunt; an quia cum essent originaliter in parentibus, adhuc ipsi nulli erant qui suas et proprias uitas agerent: illa tamen sit fides salua, qua credimus nullum hominum, siue maioris, siue paruule quamlibet et recentis etatis, liberari a contagione mortis antique et obligatione peccati quod prima natiuitate contraxit, nisi per unum mediatorem Dei et hominum, hominem Christum Iesum .

6. Cuius hominis eiusdemque Dei saluberrima fide, etiam illi iusti salui facti sunt, qui, priusquam ueniret in carne [1 1Kb] , crediderunt in carne uenturum. Eadem namque fides est et nostra et illorum, quoniam hoc illi crediderunt futurum, quod nos credimus factum:  unde dicit apostolus Paulus, Habentes autem eumdem Spiritum fidei, secundum quod scriptum est, Credidi, propter quod locutus sum, et nos credimus, propter quod et loquimur . Si ergo eumdem Spiritum fidei et illi habebant qui uenturum in carne Christum prenuntiarunt, quem etiam illi qui eum uenisse nuntiarunt; sacramenta esse potuerunt pro temporum diuersitate diuersa, ad unitatem tamen eiusdem fidei concordissime recurrentia. Scriptum est in Actibus Apostolorum, loquente apostolo Petro: Nunc ergo quid tentatis Deum imponere iugum supra collum discipulorum, quod neque patres nostri, neque nos portare potuimus? Sed per gratiam Domini Iesu credimus nos saluos fieri, quemadmodum et illi . Si ergo et illi, id est, patres, portare iugum legis ueteris non ualentes, per gratiam Domini Iesu saluos se fieri crediderunt; manifestum est quod hec gratia etiam antiquos iustos uiuere fecit ex fide: iustus enim ex fide uiuit .

7. Lex autem subintrauit ut abundaret delictum; ut superabundaret gratia , per quam sanaretur delicti abundantia. Si enim data esset lex que uiuificare posset, omnino ex lege esset iustitia. Cui tamen bono Lex data sit [1 1Kb] , consequenter adiunxit dicens: Sed conclusit Scriptura omnia sub peccato, ut promissio ex fide Iesu Christi daretur credentibus . Danda itaque fuerat Lex, que manifestius sibi ipsum ostenderet hominem, ne superbus animus humanus a seipso se posse esse iustum putaret, et ignorans Dei iustitiam, id est que homini ex Deo est, et suam uolens constituere, id est quasi suis uiribus partam, iustitie Dei subiectus non fieret . Oportebat itaque ut addito mandato cuius uox est, Non concupisces , superbo peccatori etiam preuaricationis crimen accederet; atque ita gratie medicinam non sanata per Legem, sed conuicta infirmitas quereret.

8. Proinde, cum omnes iusti, hoc est ueraces Dei cultores, siue ante incarnationem, siue post incarnationem Christi, nec uixerint, nec uiuant, nisi ex fide incarnationis Christi, in quo est gratie plenitudo; profecto quod scriptum est, Non esse aliud nomen sub celo, in quo oporteat saluos fieri nos , ex illo tempore ualet ad saluandum genus humanum, ex quo in Adam uitiatum est genus humanum. Sicut enim in Adam omnes moriuntur, ita et in Christo omnes uiuificabuntur. Quia sicut in regno mortis nemo sine Adam, ita in regno uite nemo sine Christo. Sicut per Adam omnes iniusti, ita per Christum omnes iusti homines. Sicut per Adam omnes mortales in pena facti sunt filii seculi, ita et per Christum omnes immortales in gratia fiunt filii Dei.



CAPUT III.

9. Cur autem creentur etiam illi quos Creator presciuit [2 1Kb] ad damnationem non ad gratiam pertinere, beatus Apostolus tanto succinctiore breuitate, quanto maiore auctoritate commemorat.  Deum enim dicit uolentem ostendere iram, et demonstrare potentiam suam, attulisse in multa patientia uasa ire, que perfecta sunt in perditionem, et ut notas faceret diuitias glorie sue in uasa misericordie; quem superius dixerat tanquam figulum luti ex eadem massa facere aliud uas in honorem, aliud in contumeliam . Merito autem uideretur iniustum, quod fiunt uasa ire ad perditionem, si non esset ipsa uniuersa ex Adam massa damnata. Quod ergo fiunt inde nascendo uasa ire, pertinet ad debitam penam: quod autem fiunt renascendo uasa misericordie, pertinet ad indebitam gratiam.

10. Ostendit ergo Deus iram suam; non utique animi perturbationem, sicut est que ira hominis nuncupatur, sed iustam fixamque uindictam, quia de stirpe inobedientie ducitur propago peccati atque supplicii. Et homo natus ex muliere, sicut in libro Iob scriptum est, breuis est uite et plenus iracundie . Eius enim rei uas est, qua plenus est: unde ire uasa dicuntur. Ostendit et potentiam suam, qua bene etiam utitur malis, multa illis naturalia et temporalia bona largiens, eorumque malitiam ad exercendos et comparatione admonendos bonos accommodans, ut in eis discant agere gratias Deo quod ab eis, non suis meritis, que in eadem massa paria fuerunt [1 1Kb] , sed illius miseratione discreti sunt. Quod maxime apparet in paruulis, de quibus, cum per Christi gratiam renascuntur, et istam uitam in illa tenera etate finientes in eternam transeunt et beatam, dici non potest quod libero discernuntur arbitrio ab aliis infantibus qui sine hac gratia in ipsius masse damnatione moriuntur.

11. Si autem hi soli crearentur ex Adam, qui essent per gratiam recreandi, et preter illos qui in Dei filios adoptantur, nulli alii homines nascerentur, lateret beneficium quod donaretur indignis; quia nullis ex eadem damnabili stirpe uenientibus debitum supplicium redderetur. Cum uero attulit in multa patientia uasa ire, que perfecta sunt in perditionem, non solum ostendit iram et demonstrauit potentiam suam redhibendo uindictam, et bene utendo non bonis, sed etiam notas fecit diuitias glorie sue in uasa misericordie. Ita enim quid prestetur sibi dicit gratis iustificatus, dum non suo merito, sed gloria largissime Dei misericordie discernitur a damnato, cum quo eadem iustitia fuerat et ipse damnandus.

12. Tam multos autem creando nasci uoluit, quos ad suam gratiam non pertinere presciuit, ut multitudine incomparabili plures sint illis quos in sui regni gloriam filios promissionis predestinare dignatus est; ut etiam ipsa reiectorum multitudine ostenderetur, quam nullius momenti sit apud Deum iustum quantalibet numerositas iustissime damnatorum. Atque ut hinc quoque intelligant qui ex ipsa damnatione redimuntur, hoc fuisse debitum masse illi uniuerse, quod tam magne parti eius redditum cernerent, non solum in eis qui originali peccato multa addunt male  uoluntatis arbitrio, uerum etiam in tam multis paruulis qui tantummodo uinculo peccati originalis obstricti, sine gratia Mediatoris ex hac luce rapiuntur. Tota quippe ista massa iuste damnationis reciperet debitum, nisi ex ea faceret non solum iustus, sed etiam misericors figulus alia uasa in honorem secundum gratiam, non secundum debitum; dum et paruulis subuenit, quorum nulla merita dici possunt, et maiores preuenit, ut habere aliqua merita possint.



CAPUT Iu.

13. Que cum ita sint, si assertio tua non eo tendit, ut nouas animas dicas propter innocentiam nouitatis sue, antequam ad peccandum libero utantur arbitrio, damnationi originali obnoxias esse non posse; sed eas fide catholica confiteris, etiamsi in illa tenera etate de corpore exierint, in damnationem perditionis ituras, nisi Sacramento Mediatoris, qui uenit querere et saluum facere quod perierat , liberentur: quere ubi, uel unde, uel quando ceperint damnationis meritum habere, si noue sunt, ita sane ut Deum non facias, nec aliquam naturam quam non condidit Deus, uel peccati earum uel innocentum damnationis auctorem. Et si inueneris quod te querere admonui, quod ipse adhuc, fateor, non inueni, defende quantum potes, atque assere animarum infantium eiusmodi esse nouitatem, ut nulla propagatione ducantur; et nobiscum quod inueneris fraterna dilectione communica.

14. Si autem non inueneris quare uel quomodo fiant anime infantium peccatrices, et nichil in seipsis habentes malitie, a quo cogantur ex Adam trahere unde damnentur, cum eas credas non ex illa prima peccatrice propagatas, sed nouas atque insontes includi carne peccati; nec sic iam temere in aliam sententiam tua deflectatur assensio, ut eas ex illa una credas propagando traduci; ne forte alius inuenire possit quod ipse non possis, aut aliquando inuenias quod nunc non potueris. Nam et illi qui animas ex una propagari asserunt, quam Deus primo homini dedit, atque ita eas ex parentibus trahi dicunt, si Tertulliani opinionem sequuntur, profecto eas non spiritus, sed corpora esse contendunt, et corpulentis seminibus exoriri: quo peruersius quid dici potest? Neque hoc Tertullianum somniasse mirandum est, qui etiam ipsum creatorem Deum non esse nisi corpus opinatur  .

15. Qua dementia repulsa a corde atque ore christiano, quisquis animam, sicuti est, non esse corpus sed spiritum confitetur, et tamen in filios ex parentibus duci; in eo quidem nullis coarctatur angustiis, quod omnes animas, etiam paruulorum, quos Ecclesia non utique in falsam, sed in ueram peccatorum remissionem baptizat, uera fides predicat trahere originale peccatum propria primi hominis uoluntate commissum, et in omnes posteros generatione transmissum, sola regeneratione purgandum: sed cum considerari et pertractari ceperit quid dicatur, mirum  si ullus sensus comprehendit humanus quonam modo tanquam lucerna de lucerna accendatur et sine detrimento alterius alter inde ignis existar, sic anima de anima parentis fiat in prole, uel traducatur in prolem; utrum incorporeum semen anime, sua quadam [1 1Kb] occulta et inuisibili uia seorsum ex patre currat in matrem eum fit conceptus in femina; an, quod est incredibilius, in semine corporis lateat. Cum autem fluunt irrita sine ullis conceptibus semina, utrum semen anime non simul exeat, an summa celeritate atque atomo temporis unde exierat recurrat, an pereat: et si perit, quomodo ipsa cuius mortale semen est, immortalis est anima; an immortalitatem tunc accipit, quando formatur ut uiuat, sicut iustitiam quando formatur ut sapiat. Et quo pacto eam Deus fingat in homine, etiamsi anima seminaliter trahatur ex anima, sicut fingit in homine corporis membra, quamuis corpus seminaliter trahatur ex corpore. Si enim non etiam spiritualis creatura fingeretur a Deo, non scriptum esset, Qui fingit spiritum hominis in ipso : et in eo quod legitur, Qui fingit singillatim corda hominum ; si per corda significate sunt anime, fingi eas posse quis dubitet? sed queritur utrum ex una anima hominis primi; sicut fingit singillatim facies hominum, ex uno tamen corpore hominis primi.



CAPUT u.

16. Cum hec atque huiusmodi de hac re multa queruntur, que nullo sensu carnis explorari possunt, et a nostra experientia longe remota sunt, atque in abditissimis nature sinibus latent; non erubescendum est homini confiteri se nescire quod nescit, ne dum se scire mentitur, nunquam scire mereatur. Quis autem negat non unius tantum, sed omnis anime creatorem Deum atque factorem, nisi qui eius eloquiis apertissime refragatur? Sine ulla quippe ambiguitate per prophetam dicit, Omnem flatum ego feci ; animas uidelicet intelligi uolens, quod uerba consequentia manifestant Non itaque unum quem facto ex terra homini primo inspirauit, sed omnem flatum ipse fecit, ipse adhuc facit. Queritur tamen utrum omnem flatum ex illo uno flatu, sicut omne corpus hominis ex uno illo corpore, faciat: an uero noua quidem corpora faciat ex uno, animas autem nouas ex nichilo. Quis enim congrua suis originibus genera rerum etiam de seminibus facit, nisi qui ipsa semina sine seminibus fecit? Sed ubi res naturaliter obscura nostrum modulum uincit, et aperta diuina Scriptura non subuenit, temere hinc aliquid definire humana coniectura presumit. Secundum uitas autem quas proprias habere incipiunt, nouos homines dicimus nasci, siue anima, siue corpore. At uero secundum originale peccatum ueteres nascuntur; ideo Baptismate renouantur.

17. Aliquid ergo certum de anime origine nondum in Scripturis canonicis comperi. Nam ii qui nouas sine ulla propagine asserunt animas fieri, inter testimonia  quibus id nituntur ostendere, ponunt etiam illa duo que paulo ante commemoraui, Qui fingit spiritum hominis in ipso; et, Qui finxit singillatim corda hominum; de quibus uides quemadmodum possit a resistentibus responderi: utrum enim cum fingit, ex alio fingat, an ex nichilo, incertum est. Illud tamen inter cetera testimonium uidetur esse precipuum, quod in libro Salominis Ecclesiaste legitur: Et reuertetur puluis in terram, sicut erat; et spiritus reuertetur ad Deum, qui dedit eum . Sed facillime respondetur, Corpus in terram de qua factum est primum hominis corpus, et spiritus ad Deum a quo facta est prima hominis anima: sicut enim nostrum corpus, inquiunt, quamuis ex primo illo corpore propagatum sit, eo tamen redit unde ipsum primum corpus effectum est; sic anima nostra, quamuis ex illa anima propagata, non ad nichilum, quia immortalis est, sed ad illum redit a quo ipsa prima anima facta est. Ac per hoc illud quod scriptum est de spiritu cuiusque hominis quod redeat ad Deum qui dedit eum, non soluit istam obscurissimam questionem; quia siue ex illo uno, siue ex nullo alio, Deus utique dedit eum.

18. Itemque illi qui propaginem animarum inconsiderata temeritate defendunt, inter alia testimonia que sue cause suffragari arbitrantur, nullum quasi manifestius et expressius pro se possunt putare proferendum, quam id quod in Genesi scriptum est: Omnes autem anime que introierunt cum Iacob in Aegyptum, qui exierunt de femoribus eius . Hoc enim uelut euidentissimo testimonio possunt credi anime in filios ex parentibus propagari; quoniam satis aperte dictum uidetur, animas etiam de femoribus Iacob, non sola exiisse corpora filiorum. Ut eo modo etiam illud intelligi uelint a parte totum, quod dixit Adam, cum illi mulier eius ostenderetur, Hoc nunc os ex ossibus meis, et caro de carne mea : non enim dixit, Et anima de anima mea; sed ita fieri potest ut carne nominata utrumque intelligatur, sicut hic animas nominauit, et tamen etiam corpora in filiis intelligi uoluit.

19. Sed hoc testimonium certe quasi tam clarum atque manifestum enodande huic questioni non sufficeret, nec si ita legeretur genere feminino, que exierunt de femoribus eius, ut animas intelligeremus que exierunt [1 1Kb] . Ideo autem non sufficeret, quoniam et anime nomine corpus solum posse significari, modo quodam locutionis ostenditur quo significatur per id quod continetur illud quod continet; sicut ait quidam, uina coronant , cum coronarentur uasa uinaria: uinum enim continetur, et uas continet. Sicut ergo appellamus ecclesiam basilicam, qua continetur populus qui uere appellatur Ecclesia; ut nomine ecclesie, id est, populi qui continetur, significemus locum qui continet: ita quod anime corporibus continentur, intelligi corpora filiorum per nominatas animas possunt. Sic enim melius accipitur etiam illud quod Lex inquinari dicit eum qui intrauerit super  animam mortuam , hoc est super defuncti cadauer, ut nomine anime mortue, mortuum corpus intelligatur, quod animam continebat; quia et absente populo, id est, Ecclesia, locus tamen ille nichilominus ecclesia nuncupatur. Hec responderentur, si, ut dixi, feminino genere positum esset, que exierunt de femoribus Iacob, id est, que anime. Nunc uero cum masculinum genus sit positum, id est, qui exierunt de femoribus Iacob; quis non ita intelligere malit, Omnes anime eorum qui exierunt defemoribus, id est, anime hominum: ut etiam sic possint intelligi secundum corpus tantummodo exiisse homines de femoribus patris, quorum erant ille anime, per quarum numerum intelliguntur tot homines?



CAPUT uI.

20. uellem autem legere libellum tuum cuius mentionem fecisti in litteris tuis, ne forte aliqua ibi testimonia non ambigua posuisti. A me autem cum quesiisset amicus mihi carissimus et diuinarum studiosissimus litterarum, quid de hac questione sentirem, eique remota uerecundia, hinc estus meos et ignorantiam fassus essem  , scripsit inde longe trans mare ad doctissimum uirum: cui rescripsit ille ut potius me consuleret  , nesciens quod iam fecerat, nec aliquid a me certum ac definitum audire potuerat. Significauit tamen in eadem breui epistola sua, se potius fieri quam propagari animas credere: simul etiam admonens animarum propaginem  occidentalem Ecclesiam solere sentire. Hac ego maiore occasione comperta, scripsi ad eum non breuem librum, consulens eum, et petens ut prius me doceat, et tunc ad me mittat quos doceam  .

21. Qui liber meus ut non doctoris sed inquisitoris, et potius discere cupientis, apud me legi potest: mitti uero uspiam non debet, uel cuiquam foras dari, nisi cum rescripta Domino adiuuante percepero; id quod ille sentit, promptissime ac libentissime defensurus, si me docere potuerit quomodo anime non ex Adam ueniant, et tamen ex illo iustam sortem damnationis inueniant, nisi ad remissionem peccatorum renascendo perueniant. Absit enim ut credamus uel animas paruulorum in lauacro regenerationis falsam accipere peccatorum mundationem, uel Deum esse, aut aliquam naturam quam non condidit Deus, illius ex qua mundantur inquinationis auctorem. Donec ergo aut ille rescribat, aut ego, si Deus uoluerit, aliquo modo discam, si nullam de illa peccatrice originem ducit, que causa sit anime subeundi originale peccatum, quod necesse est esse in omnibus paruulis; et quo eam nec Deus cogit insontem, quia peccandi auctor non est, nec ulla mali natura, quia non est; nichil tale audeo predicare.

22. Te autem, si libenter uel patienter admittis, carissime frater, admoneo ne heresim nouam minus cautus incurras, que antiquissime fidei stabilita molitur fundamenta conuellere aduersus Dei gratiam disputando,  quam Dominus Christus pusillis et magnis ineffabili bonitate largitur: cuius uel auctores, uel certe acerrimi notissimique suasores cum Pelagius et Celestius exstitissent, conciliorum episcopalium uigilantia in adiutorio Saluatoris qui suam tuetur Ecclesiam, etiam a duobus uenerabilibus antistitibus apostolice Sedis, papa Innocentio et papa Zosimo, nisi correcti etiam egerint penitentiam, toto christiano orbe damnati sunt. De quibus exempla recentium litterarum, siue que specialiter ad Afros, siue que uniuersaliter ad omnes episcopos de memorata Sede manarunt, ne forte ad uestram Sanctitatem nondum peruenerint, uobis curauimus mitti ab eis fratribus quibus et has litteras, ut tue uenerationi dirigerent, dedimus. Hi autem non ideo sunt heretici, quia dicunt animas originem de illa prima peccatrice non ducere, quod uel aliqua fortasse ratione uera dici potest, uel sine fidei labe nesciri: sed hinc conantur efficere  animas paruulorum nichil mali ex Adam trahere, quod sit lauacro regenerationis expiandum. Nam Pelagii de hac re argumentatio, que inter alia eius damnabilia etiam litteris apostolice Sedis adiuncta est, ita se habet: Si anima, inquit, ex traduce non est, sed sola caro tantum habet traducem peccati; sola ergo penam meretur. Iniustum est enim ut hodie nata anima non ex massa Ade, tam antiquum peccatum portet alienum; quia nulla ratione conceditur ut Deus qui propria peccata dimittit, unum imputet alienum.

23. Si ergo ita potes animarum asserere sine ulla propagine nouitatem, ut ratione iusta et a fide catholica non aliena, etiam sic peccato primi hominis ostendantur obnoxie; assere quod sentis, ut potes. Si autem non eas aliter potes a propagatione facere alienas, nisi ut simul facias ab omni peccati uinculo liberas; cohibe te ab huiusmodi disputatione omnimodo. Non est enim falsa etiam in paruulorum baptismate remissio peccatorum, nec uerbo tenus dicitur, sed ueraciter agitur. Nam ut iam uerbis utar, que in ipsa epistola beatissimi antistitis Zosimi leguntur: Fidelis Dominus in uerbis suis, eiusque baptismus re ac uerbis, id est, opere, confessione et remissione uera peccatorum, in omni sexu, etate, conditione generis humani eamdem plenitudinem tenet. Nullus enim nisi qui peccati seruus est, liber efficitur, nec redemptus dici potest, nisi qui uere per peccatum fuerit ante captiuus, sicut scriptum est: »Si uos Filius liberauerit, uere liberi eritis« . Per ipsum enim renascimur spiritualiter, per ipsum crucifigimur mundo. Ipsius morte, mortis ab Adam omnibus nobis introducte atque transmisse uniuerse anime illud propagine contractum chirographum rumpitur, in quo nullus omnino natorum, antequam per Baptismum liberetur, non tenetur obnoxius  . In his  uerbis apostolice Sedis tam antiqua atque fundata, certa et clara est catholica fides, ut nefas sit de illa dubitare christiano.

24. Quoniam ergo morte Christi, non unius aut aliquarum, sed uniuerse anime propagine contractum mortis chirographum rumpitur; si potes animas sic alienas a propagine defendere, ut tamen hoc chirographo, quod sola Christi morte rumpendum est, rectissima ratione demonstrentur obstricte, nec sua propagine, sed carnis hoc debito iuste appareant obligate: non solum nemine prohibente defende, uerum etiam id nobis quomodo tecum defendere possimus ostende. Si autem aliter non potest quod de animarum nouitate sentis, asserere, nisi ut eas dicas peccato primi hominis non teneri; aut per propaginem non suam, sed carnis, auctore Deo, uel nescio qua mali natura, innocentissimas fieri peccatrices: melius origo anime latet, dum tamen eam non dubitemus Dei esse creaturam, quam uel Deus peccati auctor dicatur, uel contra Deum aliena mali natura introducatur, uel baptisma paruulorum irritum ducatur.

25. Ut autem et a me tua Dilectio de hac questione aliquid audiat definitum, non parui estimandum, imo precipue necessarium atque retinendum, quomodolibet se origo habeat animarum, siue ex illa una, siue ex nulla alia propagentur; Mediatoris tamen animam nullum ex Adam traxisse peccatum dubitare fas non est. Si enim nulla propagatur ex altera, ubi omnes tenentur propagata carne peccati [1 1Kb] : quanto minus credendum est ex propagine peccatricis animam uenire potuisse, cuius caro uenit ex uirgine, non libidine concepta, sed fide, ut esset in similitudine carnis peccati , non in carne peccati! Si autem peccato prime anime peccatricis ideo cetere tenentur obnoxie, quia ex illa sunt propagate; profecto illa quam sibi Unigenitus coaptauit, aut peccatum inde non traxit, aut omnino inde non tracta est. Neque enim non potuit animam sibi trahere sine peccato, qui soluit nostra peccata; aut qui nouam creauit ei carni quam sine parente fecit ex terra, non potuit nouam creare carni quam sine uiro sumpsit ex femina.

26. Hec sicut potui, non quidem ad me datis, sed tamen ad carissimos nostros Sanctitatis tue litteris, non peritia quam desiderasti, sed sollicita dilectione respondi. Si grate accipis, et admonitionem fraternam et utilem, non errando, sed prudenter considerando cum Ecclesie pace conseruas, Deo gratias. Si autem me ista nondum nosse miraris, uel etiam nec miraris, et me aliquid certum de origine animarum salua ista fide que certissima atque clarissima est, mutua caritate docere non renuis, multo uberius, Deo gratias. Memor nostri, Domino semper uiuas, domine beatissime, et sincera dilectione desiderabilis frater.



EPISTOLA CXCI [* 1Kb]  . Sixto presbytero  qui contra Pelagianos, quibus fauisse rumor fuerat, defensionem gratie Dei suscepisset, gratulatur; exhortans ut pergat impudentes cohibere, dissimulantibus mederi.


Domino uenerabili et in Christi caritate suscipiendo sancto fratri et compresbytero SIXTO, AUGUSTINUS, in Domino salutem.

1. Ex quo Hipponem littere Benignitatis tue per sanctum fratrem nostrum Firmum presbyterum directe me absente uenerunt, posteaquam illas cum remeassem, quamuis iam inde profecto earum perlatore, legere potui, hec prima eademque gratissima rescribendi occurrit occasio per dilectissimum filium nostrum Albinum acolythum. Quod autem quibus simul scripsisti, tunc non eramus simul, ideo factum est ut singulorum singulas, non unam amborum epistolam sumeres. A me quippe digressus est perlator huius per uenerabilem fratrem et cepiscopum meum Alypium, qui tue Sanctitati aliam rescriberet, transiturus; ad quem etiam ipsas, quas ego iam legerem, litteras tuas ipse portauit. Que nos quanta letitia perfuderint, quid homo nitatur loqui quod non potest eloqui? nec teipsum satis nosse arbitror, sed nobis crede, quantum boni feceris talia nobis scripta mittendo. Sicut enim tu testis es animi tui, ita nos nostri, quemadmodum sit affectus illarum sinceritate luculentissima litterarum. Si enim breuissimam epistolam tuam, quam de hac ipsa re ad beatissimum senem Aurelium per Leonem  acolythum direxisti, exsultanti alacritate descripsimus, et quibus poteramus magno studio legebamus, ubi nobis exposuisti quid de illo perniciosissimo dogmate, uel quid contra de gratia Dei, quam pusillis magnisque largitur, cui est illud inimicissimum, sentias: quanta nos putas ista tua prolixiora scripta uel exsultatione legisse, uel cura, ut legantur, quibus ualuimus aliis obtulisse, atque adhuc quibus ualemus offerre! Quid enim gratius legi uel audiri potest, quam gratie Dei tam pura defensio aduersus inimicos eius, ex ore eius, qui eorumdem inimicorum magni momenti patronus ante iactabatur? aut unde uberiores Deo debemus agere gratias, quam quod eius sic defenditur gratia ab eis quibus datur, aduersus eos quibus uel non datur, uel ingratum est quod datur; quia ut eis gratum sit, occulto et iusto iudicio Dei non datur?

2. Quapropter, domine uenerabilis, et in Christi caritate suscipiende sancte frater, quamuis optime facias, cum de hac re scribis ad fratres, apud quos se illi de tua solent efferre amicitia; tamen hec cura maior tibi restat, ut non solum salubri seueritate plectantur qui errorem illum christiano infestissimum nomini audent garrire liberius, sed etiam ii diligentissime  caueantur uigilantia pastorali [1 1Kb] , propter infirmiores et simpliciores dominicas oues, cui eum pressius quidem ac timidius, sed tamen insusurrare non sant, penetrantes domos, sicut ait Apostolus, et cetera que sequuntur exercita impietate facientes . Nec illi negligendi sunt, qui usque ad profundum silentium supprimunt timore quod sentiunt, sed tamen eamdem peruersitatem sentire non desinunt. Nonnuli quippe eorum, antequam ista pestilentia manifestissimo etiam Sedis apostolice iudicio damnaretur, uobis innotescere potuerunt, quos nunc repente reticuisse perspicitis; nec utrum sanati sint sciri potest, nisi cum non solum dogmata illa falsa tacuerint, uerum etiam illis uera contraria, eo quo illa solent studio defensauerint: qui tamen lenius profecto sunt tractandi. Quid enim eos terreri opus est, quos satis territos ipsa taciturnitas monstrat? Nec ideo tanquam sani pretereundi sunt diligentia medicine, quorum uulnus in abdito est. Etsi enim terrendi non sunt, tamen docendi sunt; et quantum existimo, facilius possunt, dum in eis timor seueritatis doctorem adiuuat ueritatis, ut opitulante Domino, gratia eius intellecta atque dilecta etiam loquendo expugnent quod iam loqui non audent.



EPISTOLA CXCII [* 1Kb]  . Augustinus Celestino diacono , de mutua beneuolentia.

Domino uenerabili nimiumque desiderabili, sancto fratri et condiacono CeLESTINO, AUGUSTINUS, in Domino salutem.

1. Quamuis longe absens fuerim, quando per Proiectum [2 1Kb] clericum ad me directa Hipponem Sanctitatis tue scripta uenerunt; tamen posteaquam ueni, eisque lectis rescriptorum debitorem me factum esse cognoui, reddendi tempus opperiebar: et ecce subito profecturi a nobis karissimi fratris nostri Albini acolythi gratissima occurrit occasio. De tua igitur que mihi exoptatissima est salute letatus, Sanctitati tue salutationem debitam reddo. Semper autem debeo caritatem, que sola, etiam reddita, semper detinet debitorem. Redditur enim cum impenditur, debetur autem etiamsi reddita fuerit; quia nullum est tempus quando impendenda iam non sit. Nec cum redditur amittitur, sed potius reddendo multiplicatur: habendo enim redditur, non carendo. Et cum reddi non possit nisi habeatur, nec haberi potest nisi reddatur: imo etiam cum redditur ab homine, crescit in homine; et tanto maior acquiritur, quanto pluribus redditur. Quomodo autem negetur amicis, que debetur et inimicis? Sed inimicis cauta impenditur, amicis secura rependitur. Agit tamen quantum potest, ut ab his etiam quibus pro malis bona retribuit, id recipiat quod impendit. Optamus  quippe fieri amicum, quem ueraciter diligimus inimicum: quia non eum diligimus nisi uelimus bonum; quod utique non erit, nisi amiserit inimicitiarum malum.

2. Non ergo sic impenditur caritas, ut pecunia. Excepto enim quod impendendo illa diminuitur, hec augetur; etiam illo inter se differunt, quod pecuniam cui dederimus, tunc ei beneuolentiores erimus, si recipere non queramus: non autem potest esse uerus caritatis impensor, nisi fuerit benignus exactor. Quoniam pecunia cum recipitur, accedit cui datur, sed recedit a quo datur: caritas uero non solum apud eum crescit, qui hanc ab eo quem diligit, exigit, etiamsi non recipit; sed etiam ille a quo eam recipit, tunc incipit habere cum reddit. Proinde, domine frater, mutuam tibi caritatem libens reddo, gaudensque recipio: quam recipio, adhuc repeto: quam reddo, adhuc debeo. Unum enim magistrum, apud quem condiscipuli sumus, per eius Apostolum dociles audire debemus precipientem ac dicentem: Nemini quidquam debeatis, nisi ut inuicem diligatis .



EPISTOLA CXCIII [* 1Kb]  . Augustinus Mercatori, excusans cur ad ipsius priores litteras nondum responderit, ostendensque Pelagianos in questione de baptismo paruulorum hoc ipso esse prope conuictos, quod fatentur paruulos quodammodo credere per eos a quibus baptizandi offeruntur: deinde eosdem ex Enochi et Elie ante obitum translatione, siue ex fidelium uiuorum ad Christi aduentum raptu, frustra contendere mortem non esse penam peccati.

Domino dilectissimo, et in Christi membris sincerissima caritate predicando filio MERCATORI  , AUGUSTINUS, in Domino salutem.



CAPUT PRIMUM.

1. Littere Dilectionis tue, quas prius abs te missas apud Carthaginem accepi, tanto me affecerunt gaudio, ut etiam in posterioribus te succensentem quod tibi non rescripserim, gratissime acceperim. Ipsa quippe indignatio tua non erat simultatis initium, sed indicium caritatis. Ut autem a Carthagine non rescriberem, non occasio defuit perlatorum, sed alia magis urgentia, donec inde proficisceremur, nos occupatissimos et intentissimos continebant. Cum uero inde digressi sumus, perreximus usque ad Mauritaniam Cesariensem  , quo nos ecclesiastica necessitas traxit; per  quas totas terras cum intentionem nostram huc atque illuc, que ingerebantur sensibus diuersa raptarent, nullius ut tibi rescriberem adfuit admonitoris instantia, nulla occurrit opportunitas perlatoris. Deinde remeans, alias apud nostros iam querela exasperatas litteras tue Sinceritatis inueni, et alium aduersus nouos hereticos librum refertum sanctarum testimoniis Scripturarum; quibus lectis excursisque, etiam illis que primum miseras, quia et karissimi fratris nostri Albini  Ecclesie Romane acolythi opportunissima se offerebat occasio, rescribendum fuit.

2. Ego itaque te, fili dilectissime, scribentem mihi, uel ad me consideranda tua scripta mittentem, absit ut negligenter accipiam, uel superba uanitate contemnam, presertim cum mihi de te gaudium tanto maius sit, quanto magis inopinatum improuisumque prouenit: fateor enim, tantum te profecisse nesciebam. Et quid nobis esse debet optatius, quam ut abundent qui errores infestantes catholicam fidem et insidiantes infirmis ineruditisque fratribus usquequaque redarguant, et Ecclesiam Christi aduersus profanas uocum nouitates  acriter fideliterque defendant; quandoquidem sicut scriptum est, Multitudo sapientium sanitas est orbis terrarum ? Inspexi ergo cor tuum in scriptis tuis quantum potui, et inueni amplectendum, et hortandum ut perseuerantissima diligentia in anteriora te extendas, adiuuante Domino uires tuas, qui tibi eas quas nutriret dedit.



CAPUT II.

3. Non autem parum ueritati propinquarunt in questione de baptismo paruulorum, quos deuios in uiam reuocare conamur, cum infantem quamlibet recenti partu matris effusum, tamen per eos a quibus baptizandus offertur, credere confitentur  . Cum enim dicunt, sicut scribis, non infantes ita credere in remissionem peccatorum, tanquam et illis remittantur, quos nullum putant habere peccatum; sed  hanc fieri credere in aliis, que non fit in eis: cum ergo dicunt, Non ita credunt, sed ita credunt; profecto eos non ambigunt credere. Audiant itaque Dominum: Qui credit in Filium, habet uitam eternam; qui autem incredulus est Filio, non uidedit uitam, sed ira Dei manet super eum . Quapropter infantes, quia per alios fiunt credentes, a quibus baptizandi offeruntur, per illos utique sunt increduli, si apud tales sunt, qui eos, dum nichil prodesse credunt, offerendos esse non credunt: ac per hoc si per credentes credunt, et habent uitam eternam; profecto per incredulos increduli sunt, et non uidebunt uitam, sed ira Dei manet super eos. Non enim dictum est, uenit super eos; sed, manet super eos, quia ex origine erat iam in eis, nec omnino nisi gratia Dei per Iesum Christum Dominum nostrum aufertur ab eis. De hac  ira legitur etiam in libro Iob: Homo natus ex mulieri, breuis uite et plenus iracundie. Unde igitur ira Dei super innocentiam paruuli, nisi originalis sorte ac sorde peccati? de qua in eodem libro itidem scriptum est, non esse ab hac mundum nec infantem cuius est unius diei uita super terram .

4. Non ergo in istis nichil egit quod aduersus eos instantissime disputatur, et eorum auribus catholice uoces hinc atque inde circumsonant, quandoquidem uolentes argumentari contra Sacramenta Ecclesie, confessi sunt tamen paruulos credere. Non eis ergo promittant uitam, etiamsi non fuerint baptizati: de qua enim alia uita dicitur, Qui incredulus est Filio, non uidebit uitam? Nec eos a regno celorum sic fateantur alienos, ut tamen a damnatione defendant: nam quid nisi damnatio significatur per iram, quam Dominus super non credentem manere testatur? Multum prorsus accessum est, et sine scrupulosa conflictatione causa finita est. Si enim concedunt paruulos credere, procul dubio sicut eos tenet illa sententia, Qui non renatus fuerit ex aqua et Spiritu, non intrabit in regnum celorum ; sic etiam ista que eiusdem Domini est, Qui crediderit et baptizatus fuerit, saluus erit: qui autem non crediderit, condemnabitur . Quia ergo cum paruuli baptizantur fatentur isti eos esse credentes, damnari non dubitent non credentes: et audeant iam dicere, si possunt, a iusto Deo damnari nichil mali ex origine trahentes, et peccati contagium non habentes.



CAPUT III.

5. Illud uero quod in litteris tuis commemorasti, obiicere nobis Enoch et Eliam quod mortui non fuerint, sed cum suis corporibus ex ista hominum conuersatione translati; quid eos ad hoc unde agitur adiuuet, non intelligo. Ut enim omittam quod ipsi quoque morituri postea perhibentur, sicut plerique exponunt Apocalypsim Ioannis de duobus illis prophetis, de quibus, tacitis eorum nominibus, loquitur, quod isti duo sancti cum suis tunc corporibus apparebunt, in quibus nunc uiuunt, ut etiam ipsi quemadmodum ceteri martyres pro Christi ueritate moriantur : ut ergo hoc omittam, ista questione dilata, quomodolibet sese habeat, quid istos adiuuat, queso te? Neque enim hinc ostendunt non propter peccatum homines secundum corpus mori. Nam si Deus, qui tam multis fidelibus suis donat ipsa peccata, uoluit quibusdam etiam istam penam donare peccati; qui nos sumus qui respondeamus Deo, cur alius sic, alius autem sic?

6. Dicimus ergo quod apertissime Apostolus ait, Corpus quidem mortuum est propter peccatum; spiritus autem uita est propter iustitiam. Si autem Spiritus eius qui suscitauit Christum a mortuis, habitat in uobis; qui suscitauit Christum a mortuis, uiuificabit et mortalia corpora uestra per inhabitantem Spiritum eius in uobis . Nec tamen ista sic dicimus, ut negemus Deum posse in quibus uoluerit, nunc facere sine morte quod sine dubitatione credimus in tam multis facturum esse post mortem: nec ideo tamen illud falsum erit, quod per unum hominem peccatum in hunc  mundum intrauit, et per peccatum mors, et ita in omnes homines pertransiit. Hoc enim dictum est, quia nisi per peccatum mors intrasset, nulla mors esset. Nam et cum dicimus, Omnes propter peccata mittuntur in gehennam, numquid ideo falsum dicimus, quia non omnes homines mittuntur in gehennam? Illud quippe ideo uerum est, non quia omnis homo mittatur, sed quia nullus nisi peccatorum meritis mittitur. Talis est e contrario etiam illa sententia, Per unius iustificationem in omnes homines ad iustificationem uite : non enim omnes homines pertinent ad iustificationem Christi; sed hoc dictum est, quia nemo iustificatur nisi per Christum.

7. Magis ergo illa questio non immerito mouet, cur pena peccati, peccato non remanente, remanet; id est, si mors etiam corporis pena peccati est, ista potius aliqua questio est, cur moriatur infans cum fuerit baptizatus, quam cur mortuus non sit Elias cum fuerit iustificatus. Illius enim finito peccato mouet cur secuta sit pena peccati; huius etiam finito peccato mouere non debet si non sequatur pena peccati. Si ergo illam questionem de morte baptizatorum, cur, facta abolitione peccati, sequatur tamen quedam pena peccati, in libris de Baptismo Paruulorum, quos tibi scio esse notissimos, quantum potuimus domino adiuuante dissoluimus  : quanto minus ista mouere nos debet ubi dicitur, Quare iustus Elias mortuus non est, si mors pena peccati est? quasi diceretur, Quare peccator Elias mortuus non est, si mors pena peccati est?

8. Nisi forte aliud ex alio mouent et dicunt: Si Enoch et Elias usque adeo non habebant peccatum, ut nec mortem, que peccati est pena, paterentur; quomodo nemo hic uiuit sine peccato? Quasi non eis probabilius respondeatur: Ideo quos finitis peccatis uoluit Dominus uiuere, non hic permissi sunt uiuere, quoniam hic quisquam sine peccato non potest uiuere. Sed hec atque huiusmodi aduersus istos dici potuerunt, si pro certo aliunde conuincerent illos nunquam esse morituros. Cum uero id docere non possint, meliusque illos uenturos esse credatur ad mortem, nichil est cur eos uelint nobis obiicere cause sue nulla ex parte aliquid profuturos.



CAPUT Iu.

9. Illi autem de quibus dixit Apostolus, cum loqueretur de resurrectione mortuorum, Et nos uiuentes qui reliqui sumus, simul cum illis rapiemur in nubibus obuiam Christo in era; et ita semper cum Domino erimus , afferunt quidem aliquid questionis; sed per seipsos, non propter istos. Nam etsi non sunt etiam ipsi morituri, quid istos adiuuent omnino non uideo, cum talia de his dici possint, qualia de illis dicta sunt duobus. Sed reuera, quantum ad uerba beati Apostoli pertinet, uidetur asserere quosdam in fine seculi adueniente Domino, cum futura est resurrectio mortuorum, non esse morituros, sed uiuos repertos in illam immortalitatem que sanctis etiam ceteris datur, repente mutandos, et simul cum illis rapiendos, sicut dicit, in nubibus:  nec aliquid aliud mihi uisum est, quoties de his uerbis uolui cogitare.

10. Sed uellem hinc potius audire doctiores, ne illis etiam, qui putant aliquos morte non precedente uiuificatos ad uitam perpetuam transituros, dicere inueniatur Apostolus: Stulte, tu quod seminas non uiuificatur, nisi prius moriatur. Nam et illud quod in plerisque codicibus legitur, omnes resurgemus , unde fieri poterit, nisi omnes moriamur? Resurrectio quippe, nisi mors precesserit, nulla est. Et quod nonnulli codices habent, omnes dormiemus, multo facilius et apertius id cogit intelligi; et si quid aliud tale in sanctis Litteris inuenitur, ad id uidetur impellere ut nullus hominum existimetur immortalitatem, nisi mors precesserit, adepturus. Proinde ubi dixit Apostolus, Et nos uiuentes qui reliqui sumus in aduentum Domini, non preueniemus eos qui ante dormierunt. Ipse enim Dominus in iussu, in uoce archangeli, et in tuba Dei descendet de celo; et mortui in Christo resurgent primi: deinde nos uiuentes, qui reliqui sumus, simul cum illis rapiemur in nubibus obuiam Christo in era; et ita semper cum Domino erimus; uellem, sicut dixi, de his audire doctiores, et si modo potuerint hec ita exponi, ut in eis possit intelligi omnes homines qui uiuunt, uel post nos uicturi sunt, esse morituros, corrigere quod hinc aliquando aliter sensi. Neque enim debemus indociles esse doctores: et certe melius homo corrigitur paruus, quam frangitur durus; cum iis que scripsimus, ita nostra uel aliorum exerceatur et erudiatur infirmitas, ut tamen in eis nulla uelut canonica constituatur auctoritas.

11. Si enim in his uerbis Apostoli nullus alius sensus potuerit reperiri, et hoc eum intelligi uoluisse claruerit quod uidentur uerba ipsa clamare; id est, quod futuri sint in fine seculi et in aduentu Domini, qui non exspolientur corpore, sed superinduantur immortalitate, ut absorbeatur mortale a uita : huic sententie procul dubio conueniet quod in regula fidei confitemur, uenturum Dominum iudicaturum uiuos et mortuos; ut non hic intelligamus uiuos iustos, mortuos autem iniustos, quamuis iudicandi sint iusti et iniusti; sed uiuos quos nondum exiisse, mortuos autem quos iam exiisse de corporibus aduentus eius inueniet. Que si ita esse constiterit, illa uerba excutienda erunt, quomodo sic accipiemus, Tu quod seminas non uiuificatur, nisi prius moriatur; et, omnes resurgemus, siue, omnes dormiemus, ut non aduersentur huic sententie, qua quidam creduntur etiam cum suis corporibus in eternum, non degustata morte, uicturi.

12. Sed utrumlibet horum ueracior et perspicacior intellectus inueniatur, quid ad causam pertinet istorum, siue omnes debita morte plectantur, siue aliquibus ab hac conditione parcatur; cum tamen constet mortem non solum anime, uerum etiam corporis secuturam non fuisse, si peccatum non precessisset, et gratie mirabiliore uirtute iustos a morte ad eternam beatitudinem reuiuiscere, quam in mortis experientiam non uenire? Hec propter illos de quibus mihi scripsisti, satis dicta sint; quamuis eos iam non  existimem dicere, etiamsi non peccasset Adam, fuisse uel corpore moriturum.

13. Ceterum quod attinet ad questionem resurrectionis, propter illos qui creduntur non esse morituri, sed ex hac mortalitate ad immortalitatem sine media morte transituri, inquisitio diligentior adhibenda est; et si quid hinc absolutum ac definitum disputatione rationabili atque perfecta uel audisti, uel legisti, uel etiam ipse cogitare potuisti, siue adhuc audire, aut legere, aut cogitare potueris, peto mihi mittere non graueris. Ego enim  plus amo discere quam docere. Nam hoc admonemur etiam dicente apostolo Iacobo: Sit autem omnis homo uelox ad audiendum, tardus ad loquendum . Ut ergo discamus, inuitare nos debet suauitas ueritatis; ut autem doceamus, cogere necessitas caritatis: ubi potius optandum est ut transeat ista necessitas qua hominem docet aliquid homo, ut simus omnes docibiles Dei; quamuis hoc simus, cum ea que ad ueram pietatem pertinent, discimus, etiam quando illa docere uidetur homo. Quia neque qui plantat est aliquid, neque qui rigat; sed qui incrementum dat Deus . Cum itaque si Deus incrementum non daret, nichil essent Apostoli plantatores et rigatores; quanto magis ego uel tu, uel quilibet huius temporis homines, quando nobis uidemus esse doctores!



EPISTOLA CXCIu [* 1Kb]  . Augustinus Sixto Romano presbytero , instruens illum aduersus Pelagianorum argumenta.

Domino in Domino dominorum dilectissimo, sancto fratri et compresbytero SIXTO, AUGUSTINUS, in Domino salutem.



CAPUT PRIMUM.

1. Epistola [1 1Kb] quam per carissimum fratrem nostrum Albinum acolythum misi, prolixiorem me missurum esse promisi per sanctum fratrem et compresbyterum nostrum Firmum, qui nobis litteras attulit Sinceritatis tue, plenas sinceritate fidei tue, que nobis tantum gaudium contulerunt, quantum magis possumus habere quam dicere. Quod enim fatendum est Charitati tue, tristes eramus nimis, cum fama iactaret inimicis christiane gratie te fauere. Sed ut hec tristitia de nostris cordibus tergeretur; primo, te priorem anathema eis in populo frequentissimo pronuntiasse eadem fama non tacuit: deinde cum litteris  apostolice Sedis de illorum damnatione ad Africam missis, tue quoque littere ad uenerabilem senem Aurelium consecute sunt; que tametsi breues erant, tuum tamen uigorem aduersus eorum errorem satis indicabant. Nunc uero cum apertius et latius quid de illo dogmate contraque sentires, in litteris  tuis fides ipsa nobiscum Romane Ecclesie loqueretur, cui potissimum beatus apostolus Paulus de gratia Dei per Iesum Christum Dominum nostrum, multa et multipliciter est locutus; non solum illud omne tristitie nubilum fugit de cordibus nostris, sed etiam tantum ibi letitie lumen infulsit, ut nichil egisse in nobis uideretur ille meror et timor, nisi successurorum ampliorem flagrantiam gaudiorum.

2. Itaque, frater carissime, quamuis non te uideamus oculis carnis, animo tamen in fide Christi, in gratia Christi, in membris Christi tenemus, amplectimur, osculamur; et remeante a nobis ad te nostrorum inuicem colloquiorum sanctissimo et fidelissimo perlatore, quem uoluisti esse apud nos non solum aduectorem scriptorum tuorum, uerum etiam narratorem testemque factorum, rescripta persoluimus, et aliquanto diutius tecum sermocinamur, admonentes ut docendis instes, quibus terrendis satis, quantum comperimus, institisti. Sunt enim quidam, qui iustissime damnatas impietates adhuc liberius defendendas putant; et sunt qui occultius penetrant domos, et quod in aperto iam clamare metuunt, in secreto seminare non quiescunt: sunt autem qui omnino siluerunt, magno timore compressi, sed adhuc corde retinent quod ore iam proferre non audent; qui tamen esse possunt fratribus ex priore ipsius dogmatis defensione notissimi. Proinde alii seuerius cercendi, alii uigilantius uestigandi, alii tractandi quidem lenius, sed non segnius sunt docendi, ut si non timentur ne perdant, non tamen negligantur ne pereant.



CAPUT II.

3. Quod enim putant auferri sibi liberum arbitrium, si nec ipsam bonam uoluntatem sine adiutorio Dei hominem habere consenserint; non intelligunt non se firmare humanum arbitrium, sed impellere [1 1Kb] , ut per inania feratur, non in Domino tanquam in petra stabili collocetur: paratur enim uoluntas a Domino.

4. Quod autem personarum acceptorem Deum se credere existimant, si credant quod sine ullis precedentibus meritis, cuius uult miseretur, et quos dignatur uocat, et quem uult religiosum facit; parum attendunt quod debita reddatur pena damnato, indebita gratia liberato, ut nec ille se indignum queratur, nec dignum se iste glorietur; atque ibi potius acceptionem nullam fieri personarum, ubi [2 1Kb] una eademque massa damnationis et offensionis inuoluit, ut liberatus de non liberato discat quod etiam sibi supplicium conueniret, nisi gratia subueniret. Si autem gratia, utique nullis meritis reddita, sed gratuita bonitate donata.

5. Sed iniustum est, inquiunt, in una eademque mala causa hunc liberari, illum puniri. Nempe ergo iustum est utrumque puniri: quis hoc negauerit? Agamus ergo gratias Saluatori, dum nobis non redditum cernimus quod in damnatione similium etiam nobis debitum fuisse cognoscimus. Si enim omnis homo liberaretur, utique lateret quid peccato per iustitiam  debeatur; si nemo, quid gratia largiretur. Ut ergo in hac difficillima questione uerbis potius utamur Apostoli, uolens Deus ostendere iram, et demonstrare potentiam suam, attulit in multa patientia uasa ire, que perfecta sunt in perditionem; et ut notas faceret diuitias glorie sue in uasa misericordie: cui non potest figmentum dicere, Quare sic me fecisti? cum habeat potestatem ex eadem massa facere aliud uas in honorem, aliud in contumeliam . Ubi quia uniuersa ista massa merito damnata est, contumeliam debitam reddit iustitia, honorem donat indebitum gratia, non meriti prerogatiua, non fati necessitate, non temeritate fortune, sed altitudine diuitiarum sapientie et scientie Dei; quam non aperit, sed clausam miratur Apostolus, clamans: O altitudo diuitiarum sapientie et scientie Dei! Quam inscrutabilia sunt iudicia eius, et inuestigabiles uie eius! Quis enim cognouit sensum Domini? aut quis consiliarius eius fuit? aut quis prior dedit illi, et retribuetur ei? Quoniam ex ipso, et per ipsum, et in ipso sunt omnia: ipsi gloria in secula seculorum. Amen .



CAPUT III.

6. Nolunt autem ut sit ipsi gloria in iustificandis impiis gratuita gratia, qui eius ignorantes iustitiam, suam uolunt constituere : uel iam conclamantium religiosorum et piorum uocibus pressi, ita se fatentur ad habendam seu faciendam iustitiam diuinitus adiuuari, ut sui precedat aliquid meriti, quasi priores uolentes dare ut retribuatur eis ab illo de quo dictum est, Quis prior dedit illi, et retribuetur ei; et suo putantes preire merito illum [1 1Kb] de quo audiunt, aut potius audire nolunt, Quoniam ex ipso, et per ipsum, et in ipso sunt omnia. Quarum autem diuitiarum est altitudo sapientie et scientie eius, ex his sunt diuitie glorie eius in uasa misericordie, que uocat in adoptionem; quas diuitias notas uult facere etiam per uasa ire, que perfecta sunt in perditionem. Et que sunt uie inuestigabiles, nisi de quibus in Psalmo canitur: Uniuerse uie Domini misericordia et ueritas ? Igitur inuestigabiles sunt misericordia et ueritas eius: quoniam cuius uult miseretur, non iustitia, sed misericordie gratia [2 1Kb] ; et quem uult obdurat, non iniquitate, sed ueritate uindicte. Que tamen misericordia et ueritas ita sibi occurrunt, quia scriptum est, Misericordia et ueritas obuiauerunt sibi ; ut nec misericordia impediat ueritatem, qua plectitur dignus, nec ueritas misericordiam, qua liberatur indignus. Que igitur sua merita iactaturus est liberatus, cum si digna suis meritis redderentur, non esset nisi damnatus? Nullane igitur sunt merita iustorum? Sunt plane, quia iusti sunt. Sed ut iusti fierent, merita non fuerunt: iusti enim facti sunt, cum iustificati sunt; sed sicut dicit Apostolus, Iustificati gratis per gratiam ipsius .

7. Cum igitur huic gratie inimici infestique sint isti, Pelagius tamen in ecclesiastico iudicio Palestino   , anathematizauit eos qui dicunt gratiam Dei secundum merita dari. Sed nichil aliud in eorum etiam posterioribus disputationibus inuenitur, quam meritis dari eam gratiam, de cuius commendatione maxime ad Romanos apostolica Epistola loquitur, ut inde se predicatio eius uelut a capite orbis toto orbe diffunderet: ea est enim qua iustificatur impius, id est, fit iustus qui prius erat impius. Et ideo percipiende huius gratie merita nulla precedunt, quoniam meritis impii, non gratia, sed pena debetur: nec ista esset gratia, si non daretur gratuita, sed debita redderetur.

8. Sed cum ab istis queritur quam gratiam Pelagius cogitaret sine ullis precedentibus meritis dari, quando anathematizabat eos qui dicunt gratiam Dei secundum merita nostra dari; respondent sine ullis precedentibus meritis gratiam ipsam humanam esse naturam in qua conditi sumus: neque enim antequam essemus, mereri aliquid poteramus ut essemus. Abiiciatur a Christianorum cordibus ista fallacia: nam [1 1Kb] omnino non istam gratiam commendat Apostolus, qua creati sumus ut homines essemus, sed qua iustificati cum mali homines essemus. Ista est enim gratia per Iesum Christum Dominum nostrum. Etenim Christus non pro nullis ut homines conderentur, sed pro impiis mortuus est ut iustificarentur: iam quippe homo erat qui dicebat, Miser ego homo, quis me liberabit de corpore mortis huius? Gratia Dei per Iesum Christum Dominum nostrum .

9. Possunt quidem dicere remissionem peccatorum esse gratiam, que nullis precedentibus meritis datur: quid enim habere boni meriti possunt peccatores? Sed nec ipsa remissio peccatorum sine aliquo merito est, si fides hanc impetrat: neque enim nullum est meritum fidei; qua fide ille dicebat, Deus, propitius esto mihi peccatori; et descendit iustificatus merito fidelis humilitatis [2 1Kb] , quoniam qui se humiliat, exaltabitur . Restat igitur ut ipsam fidem unde omnis iustitia sumit initium, propter quod dicitur ad Ecclesiam in Cantico canticorum, uenies et pertransies ab initio fidei : restat, inquam, ut ipsam fidem non humano, quod isti extollunt [3 1Kb] , tribuamus arbitrio, nec ullis precedentibus meritis, quoniam inde incipiunt bona quecumque sunt merita; sed gratuitum donum Dei esse fateamur, si gratiam ueram, id est sine meritis, cogitamus: quia, sicut in eadem Epistola legitur, Deus unicuique partitur mensuram fidei . Opera quippe bona fiunt ab homine; fides autem fit in homine, sine qua illa a nullo fiunt homine. Omne enim quod non est ex fide, peccatum est .

10. Quapropter, ne se uel ipsius orationis meritum extollat, etiamsi ad uincendas temporalium rerum cupiditates, et diligenda bona eterna atque ipsum fontem omnium bonorum Deum, adiutorium datur oranti;  fides orat que data est non oranti, que utique nisi data esset, orare non posset. Quomodo enim inuocabunt, in quem non crediderunt? quomodo credent, quem non audierunt? quomodo audient sine predicante? Igitur fides ex auditu, auditus autem per uerbum Christi . Proinde minister Christi huius fidei predicator, secundum gratiam que data est illi , plantator est et rigator: Nec tamen qui plantat est aliquid, neque qui rigat; sed qui incrementum dat Deus , qui unicuique partitur mensuram fidei. Unde et alibi dicitur, Pax fratribus et caritas cum fide; quam ne sibi tribuerent continuo subiunxit, a Deo Patre et Domino nostro Iesu Christo : quia nec omnium est fides, qui audiunt uerbum, sed quibus Deus partitur mensuram fidei; sicut nec omnia germinant que plantantur et rigantur, sed quibus Deus dat incrementum. Cur autem ille credat, ille non credat, cum ambo idem audiunt, et si miraculum in eorum conspectu fiat, ambo idem uident; altitudo est diuitiarum sapientie et scientie Dei, cuius inscrutabilia sunt iudicia, et apud quem non est iniquitas, dum cuius uult miseretur, et quem uult obdurat : neque enim propterea sunt ista iniusta, quia occulta.

11. Deinde post remissionem peccatorum, nisi mundatam domum habitet Spiritus sanctus, nonne cum aliis septem redit spiritus immundus, et erunt nouissima hominis illius peiora quam erant prima ? Ut autem habitet Spiritus sanctus, nonne ubi uult spirat ; et caritas Dei, sine qua nemo bene uiuit, diffunditur in cordibus nostris, non a nobis, sed per Spiritum sanctum qui datus est nobis ? Hanc enim fidem Apostolus definiuit, dicens: Neque circumcisio est aliquid, neque preputium; sed fides, que per dilectionem operatur . Ista quippe fides est Christianorum, non demoniorum: nam et demones credunt et contremiscunt ; sed numquid et diligunt? Nam si non crederent, non dicerent, Tu es Sanctus Dei; uel, Tu es Filius Dei . Si autem diligerent, non dicerent, Quid nobis et tibi ?

12. Fides igitur ad Christum nos trahit, que nisi desuper gratuito munere nobis daretur, non ipse diceret: Nemo potest uenire ad me, nisi Pater, qui misit me, attraxerit eum. Unde et paulo post ait, uerba que ego locutus sum uobis, spiritus et uita sunt. Sed sunt quidam ex uobis, qui non credunt: deinde Euangelista subiungit, Sciebat enim ab initio iehsu qui essent credentes, et quis esset traditurus eum. Et ne quisquam existimaret credentes sic ad eius prescientiam pertinere, quomodo non credentes, id est, ut non eis fides ipsa desuper daretur, sed tantummodo uoluntas eorum prenosceretur; mox adiecit atque ait: Et dicebat, Propterea dixi uobis, quia nemo potest uenire ad me, nisi fuerit ei datum a Patre meo. Hinc erat quod eorum qui audierant loquenten de carne sua et sanguine suo, quidam scandalizati abscesserunt, quidam credendo manserunt : quia nemo potest uenire ad illum, nisi cui datum est a Patre, ac per hoc et  ab ipso Filio, et a Spiritu sancto. Neque enim separata sunt dona uel opera inseparabilis Trinitatis; sed Filius sic honorans Patrem, non affert ullius distantie documentum, sed magnum prebet humilitatis exemplum.

13. Hic iterum isti liberi arbitrii defensores, imo deceptores quia inflatores, et inflatores quia presumptores, non aduersum nos, sed aduersus Euangelium locuturi, quid aliud dicunt quam id quod Apostolus sibi, quasi a talibus diceretur, obiecit? Dicis itaque mihi, Quid adhuc conqueritur? nam uoluntati eius quis resistit? Hanc contradictionem sibimetipsi tanquam ab altero opposuit, uelut ex eorum uoce qui nolunt accipere quod superius dixerat: Ergo cuius uult miseretur, et quem uult obdurat. Talibus itaque dicamus cum Apostolo, non enim melius illo inuenire possumus quid dicamus: O homo, tu quis es qui respondeas Deo ?

14. Querimus namque meritum obdurationis, et inuenimus. Merito namque peccati uniuersa massa damnata est; nec obdurat Deus impertiendo malitiam, sed non impertiendo misericordiam. Quibus enim non impertitur, nec digni sunt, nec merentur: at potius ut non impertiatur, hoc digni sunt, hoc merentur. Querimus autem meritum misericordie, nec inuenimus, quia nullum est, ne gratia euacuetur, si non gratis donatur, sed meritis redditur.

15. Si enim dixerimus fidem precessisse, in qua esset meritum gratie, quid meriti habebat homo ante fidem, ut acciperet fidem? quid enim habet quod non accepit? si autem accepit, quid gloriatur quasi non acceperit ? Sicut enim non haberet homo sapientiam, intellectum, consilium, fortitudinem, scientiam, pietatem, timorem Dei, nisi secundum propheticum eloquium accepisset Spiritum sapientie et intellectus, consilii et fortitudinis, scientie et pietatis ac timoris Dei ; sicut non haberet uirtutem, caritatem, continentiam, nisi accepto Spiritu de quo dicit Apostolus, Non enim accepistis Spiritum timoris, sed uirtutis, et caritatis, et continentie : ita non haberet fidem nisi accepisset Spiritum fidei, de quo idem ipse dicit, Habentes autem eumdem Spiritum fidei, secundum quod scriptum est, Credidi, propter quod locutus sum; et nos credimus, propter quod et loquimur . Non autem merito accepisse, sed misericordia eius qui cuius uult miseretur, manifestissime ostendit, ubi de seipso ait: Misericordiam consecutus sum, ut fidelis essem .



CAPUT Iu.

16. Si dixerimus meritum precedere orationis, ut donum gratie consequatur: impetrando quidem oratio quidquid impetrat, euidenter donum Dei esse ostendit, ne homo existimet a seipso sibi esse, quod si in potestate haberetur, non utique posceretur; uerumtamen ne saltem orationis putarentur precedere merita, quibus non gratuita daretur gratia, sed iam nec gratia esset, quia debita redderetur, etiam ipsa oratio inter gratie munera reperitur. Quid enim oremus, ait Doctor Gentium, sicut oportet, nescimus; sed ipse Spiritus interpellat pro nobis gemitibus inenarrabilibus. Quid est autem, interpellat, nisi, interpellare  nos facit? Indigentis enim certissimum indicium est interpellare gemitibus. Nullius autem rei esse indigentem fas est credere Spiritum sanctum. Sed ita dictum est, interpellat, quia interpellare nos facit, nobisque interpellandi et gemendi inspirat affectum; sicut illud in Euangelio: Non enim uos estis qui loquimini, sed Spiritus Patris uestri, qui loquitur in uobis . Neque enim et hoc ita fit de nobis tanquam nichil facientibus nobis. Adiutorium igitur Spiritus sancti sic expressum est, ut ipse facere diceretur quod ut faciamus facit.

17. Nam non esse intelligendum spiritum nostrum, de quo dictum est, interpellat gemitibus inenarrabilibus, sed Spiritum sanctum, quo nostra infirmitas adiuuatur, satis ipse demonstrat Apostolus. Inde enim cepit, Spiritus, inquit, adiuuat infirmitatem nostram; deinde ita subiunxit, Quid enim oremus, sicut oportet, nescimus; et cetera. De hoc quippe Spiritu apertius alibi dicit: Non enim accepistis spiritum seruitutis iterum in timore; sed accepistis Spiritum adoptionis filiorum in quo clamamus, Abba, Pater . Ecce hic non dixit quod ipse Spiritus clamet orando; sed, in quo clamamus, Abba, Pater. Alio tamen loco ait: Quoniam filii Dei estis, misit Deus Spiritum Filii sui in corda uestra, clamantem, Abba, Pater . Non hic ait, in quo clamamus; sed ipsum Spiritum clamantem dicere maluit, quo efficitur ut clamemus: sicut sunt illa, Ipse Spiritus interpellat gemitibus inenarrabilibus; et, Spiritus Patris uestri est, qui loquitur in uobis.

18. Sicut ergo nemo recte sapit, recte intelligit, recte consilio ac fortitudine preualet, nemo scienter pius est, uel pie sciens, nemo timore casto Deum timet, nisi acceperit Spiritum sapientie et intellectus, consilii et fortitudinis, scientie et pietatis et timoris Dei; nec habet quisquam uirtutem ueram, caritatem sinceram, continentiam religiosam, nisi per Spiritum uirtutis, et caritatis, et continentie: ita sine Spiritu fidei non est recte quispiam crediturus, nec sine Spiritu orationis salubriter oraturus. Non quia tot sunt spiritus, sed omnia hec operatur unus atque idem Spiritus diuidens propria unicuique prout uult ; quia Spiritus ubi uult spirat : sed quod fatendum est, aliter adiuuat nondum inhabitans, aliter inhabitans. Nam nondum inhabitans adiuuat ut sint fideles, inhabitans adiuuat iam fideles.



CAPUT u.

19. Quod est ergo meritum hominis ante gratiam, quo merito percipiat gratiam, cum omne bonum meritum nostrum non in nobis faciat nisi gratia; et cum Deus coronat merita nostra, nichil aliud coronet quam munera sua? Sicut enim ab initio fidei misericordiam consecuti sumus, non quia fideles eramus, sed ut essemus; sic in fine, quo erit uita eterna, coronabit nos, sicut scriptum est, in miseratione et misericordia . Non itaque frustra Deo cantatur, Et misericordia eius preueniet me ; et, Misericordia eius subsequetur me . Unde et ipsa uita eterna, que utique in fine sine fine habebitur, et ideo meritis  precedentibus redditur; tamen quia eadem merita quibus redditur, non a nobis parata sunt per nostram sufficientiam, sed in nobis facta per gratiam, etiam ipsa gratia nuncupatur, non ob aliud nisi quia gratis datur; nec ideo quia non meritis datur, sed quia data sunt et ipsa merita quibus datur. Ubi autem inuenimus etiam uitam eternam gratiam nuncupari, habemus apud eumdem gratie magnificum defensorem apostolum Paulum: Stipendium, inquit, peccati mors est; gratia autem Dei uita eterna in Christo Iesu domino nostro .

20. uide, obsecro te, in quanta breuitate quam uigilanter uerba posuerit, quibus diligenter consideratis, questionis huius aliquantulum dilucescat obscuritas. Cum enim dixisset, Stipendium peccati mors; quis non eum congruentissime et consequenter addere iudicaret, si diceret, Stipendium autem iustitie uita eterna? et uerum est; quia sicut merito peccati tanquam stipendium redditur mors, ita merito iustitie tanquam stipendium uita eterna. Aut si nollet dicere, Iustitie, diceret, fidei; quoniam iustus ex fide uiuit . Unde etiam et merces appellatur plurimis sanctarum Scripturarum locis: nusquam porro dicta est merces iustitia uel fides, quia iustitie uel fidei redditur merces. Quod est autem merces operanti, hoc militanti stipendium.

21. Sed beatus Apostolus aduersus elationem, que usque adeo magnis tentat irrepere, ut et sibi propter ipsam dicat datum angelum Satane, a quo colaphizaretur, ne uerticem presumptionis erigeret : aduersus hanc ergo elationis pestem uigilantissime militans, Stipendium, inquit, peccati mors. Recte stipendium, quia debetur, quia digne retribuitur, quia merito redditur. Deinde, ne iustitia de humano se extolleret bono merito, sicut humanum meritum malum non dubitatur esse peccatum, non a contrario retulit, dicens, Stipendium iustitie uita eterna; sed, gratia, inquit, Dei uita eterna. Et hec ne preter Mediatorem aliqua alia uia quereretur, adiecit, in Christo Iesu Domino nostro: tanquam diceret, Audito quod stipendium peccati sit mors, quid te disponis extollere, o humana, non iustitia, sed nomine iustitie plane superbia? quid te disponis extollere, et contrariam morti uitam eternam tanquam debitum stipendium flagitare? Cui debetur uita eterna, uera iustitia est: si autem uera iustitia est, ex te non est, desursum est descendens a Patre luminum . Ut haberes eam, si tamen habes eam, profecto accepisti: quid enim habes quod non accepisti ? Quapropter, o homo, si accepturus es uitam eternam, iustitie quidem stipendium est, sed tibi gratia est, cui gratia est et ipsa iustitia. Tibi enim tanquam debita redderetur, si ex te tibi esset iustitia cui debetur. Nunc uero de plenitudine eius accepimus non solum gratiam, qua nunc iuste in laboribus usque in finem uiuimus, sed etiam gratiam pro hac gratia , ut in requie postea sine fine uiuamus. Hoc nichil salubrius fides credit, quia nichil uerius intellectus inuenit: et debemus audire prophetam dicentem,  Nisi credideritis, non intelligetis .



CAPUT uI.

22. Sed excusabunt se, inquit, homines, qui nolunt recte et fideliter uiuere, dicentes: Quid nos fecimus qui male uiuimus, quandoquidem gratiam unde bene uiueremus, non accepimus? Non possunt ueraciter dicere nichil mali se fecisse qui male uiuunt: si enim nichil mali faciunt, bene uiuunt; si autem male uiuunt, de suo male uiuunt, uel quod originaliter traxerunt, uel quod insuper addiderunt. Sed si uasa sunt ire, que perfecta sunt ad perditionem, que illis debita redditur, sibi hoc imputent, quia ex ea massa facta sunt, quam propter unius peccatum, in quo omnes peccauerunt, merito Deus iusteque damnauit: si autem uasa sunt misericordie, quibus ex eadem massa factis supplicium debitum reddere noluit, non se inflent, sed ipsum glorificent, qui eis misericordiam non debitam prestitit, et si quid aliter sapiunt, et hoc quoque illis ipse reuelabit .

23. Postremo quonam se isti excusabunt modo? Nempe illo quem breuiter tanquam ex eorum uoce sibi obiecit Apostolus, ut dicant: Quid adhuc conqueritur? nam uoluntati eius quis resistit? Hoc est enim dicere, Quid de nobis fit querela, quod Deum offendamus male uiuendo, cum illius uoluntati nemo possit resistere, qui nos obdurauit misericordiam non prestando? Si ergo illos non pudet hac excusatione, non nobis, sed Apostolo contradicere, cur nos pigeat eis quod dixit Apostolus, hoc idem atque identidem dicere: O homo, tu quis es qui respondeas Deo? Numquid dicit figmentum ei qui se finxit, Quare sic me fecisti? annon habet potestatem figulus luti, ex eadem massa, utique merito recteque damnata, facere aliud uas in honorem indebitum propter misericordie gratiam, aliud in contumeliam debitam propter ire iustitiam, et ut notas faciat diuitias glorie sue in uasa misericordie, sic ostendens quid eis largiatur, cum id supplicium recipient uasa ire, quod pariter omnibus debebatur? Satis sit interim christiano ex fide adhuc uiuenti, et nondum cernenti quod perfectum est, sed ex parte scienti , nosse uel credere quod neminem Deus liberet nisi gratuita misericordia per Dominum nostrum Iesum Christum, et neminem damnet nisi equissima ueritate per eumdem Dominum nostrum Iesum Christum. Cur autem illum potius quam illum liberet aut non liberet, scrutetur qui potest iudiciorum eius tam magnum profundum, uerumtamen caueat precipitium. Numquid enim est iniquitas apud Deum? Absit: sed inscrutabilia sunt iudicia eius, et inuestigabiles uie eius.

24. Et in maioribus duntaxat etatibus merito dici potest: Hi noluerunt intelligere, ut bene agerent . Hi, quod grauius est, intellexerunt, et non obedierunt: quia, sicut scriptum est, uerbis non emendabitur seruus durus; si enim et intellexerit, non obediet . Unde non obediet, nisi sua pessima uoluntate? Cui grauior damnatio diuina equitate debetur: cui enim plus datur, plus euigitur ab eo . Istos quippe Scriptura dicit  inexcusabiles, quos non latet ueritas et in eis perseuerat iniquitas. Reuelatur enim ira Dei de celo, ait Apostolus, super omnem impietatem et iniustitiam hominum eorum qui ueritatem in iniustitia detinent: quia quod notum est Dei, manifestum est in illis. Deus enim illis manifestauit. Inuisibilia enim eius a creatura mundi, per ea que facta sunt, intellecta conspiciuntur; sempiterna quoque uirtus eius ac diuinitas, ut sint inexcusabiles.

25. Si ergo istos inexcusabiles dicit, qui inuisibilia illius per ea que facta sunt, intellecta conspicere potuerunt, nec obedierunt tamen ueritati, sed iniqui et impii permanserunt; neque enim non cognouerunt, sed cognoscentes, inquit, Deum, non ut Deum glorificauerunt, aut gratias egerunt : quanto magis inexcusabiles sunt, qui ex lege eius instructi confidunt se ipsos duces esse cecorum, et alios docentes, seipsos non docent; qui predicant non furandum, et furantur; et cetera que de ipsis Apostolus loquitur! Eis quippe dicit: Propterea inexcusabilis es, o homo omnis qui iudicas: in quo enim alium iudicas, temetipsum condemnas; eadem enim agis que iudicas .

26. Dicit etiam ipse Dominus in Euangelio: Si non uenissem et locutus eis fuissem, peccatum non haberent; nunc autem excusationem non habent de peccato suo . Non utique peccatum nullum haberent, qui pleni erant aliis magnis multisque peccatis; sed hoc peccatum uult intelligi non eos habituros fuisse, si non uenisset, quo, cum audissent eum, non crediderunt in eum. Hanc eos excusationem non habere asserit, qua possint dicere: Non audiuimus, ideo non credidimus. Humana quippe superbia tanquam presumens de uiribus liberi arbitrii excusatam se putat, quando ignorantie, non uoluntatis uidetur esse quod peccat [1 1Kb] .

27. Secundum hanc excusationem, inexcusabiles dicit Scriptura diuina quoscumque scientes peccare conuincit. Dei tamen iustum iudicium nec illis parcit, qui non audierunt: Quicumque enim sine Lege peccauerunt, sine Lege peribunt . Et quamuis se ipsi excusare uideantur, non admittit hanc excusationem, qui scit se fecisse hominem rectum eique obedientie dedisse preceptum, nec nisi eius, quo male usus est, libero uoluntatis arbitrio, etiam quod transiret in posteros manasse peccatum. Neque enim damnantur qui non peccauerunt, quandoquidem illud ex uno in omnes pertransiit, in quo ante propria in singulis quibusque peccata omnes communiter peccauerunt . Ac per hoc inexcusabilis est omnis peccator, uel reatu originis, uel additamento etiam proprie uoluntatis; siue qui nouit, siue qui ignorat, siue qui iudicat, siue qui non iudicat: quia et ipsa ignorantia in eis qui intelligere noluerunt, sine dubitatione peccatum est; in eis autem qui non potuerunt, pena peccati. Ergo in utrisque non est iusta excusatio, sed iusta damnatio.

28. Ideo autem diuina eloquia eos inexcusabiles dicunt,  qui non ignorantes, sed scientes peccant, ut secundum iudicium superbie sue, quo multum confidunt de uiribus proprie uoluntatis, se inexcusabiles uideant; quia de ignorantia iam non habent excusationem suam, et nondum [1 1Kb] est iustitia, cui presumebant sufficere uoluntatem. At uero ille cui Dominus et sciendi et obediendi largitus est gratiam, Per Legem, inquit, cognitio peccati ; et, Peccatum non cognoui, nisi per Legem: nam concupiscentiam nesciebam, nisi Lex diceret, Non concupisces. Nec uult intelligi hominem preceptricis legis ignarum, sed liberatricis indigum gratie, ubi dicit, Condelector legi Dei secundum interiorem hominem: et cum hac non solum scientia, uerum etiam et delectatione legis, postea dicit, Miser ego homo, quis me liberabit de corpore mortis huius? Gratia Dei per Iesum Christum Dominum nostrum . Nemo itaque liberat a uulneribus illius trucidatoris, nisi huius gratia Saluatoris. Nemo liberat uenumdatos sub peccato a uinculis captiuantis, nisi gratia redimentis.

29. Ac per hoc uniuersi qui se in nequitiis et iniquitatibus excusatos uolunt, ideo iustissime puniuntur, quoniam qui liberantur, nonnisi gratia liberantur. Nam si excusatio illic iusta esset, non inde iam gratia, sed iustitia liberaret. Cum uero non liberat nisi gratia, nichil iustum inuenit in eo quem liberat; non uoluntatem, non operationem, non saltem ipsam excusationem: nam si hec iusta est, quisquis ea utitur, merito, non gratia liberatur. Noui musenim liberari per gratiam Christi quosdam etiam eorum qui dicunt, Quid adhuc conqueritur? nam uoluntati eius quis resistit? Que si iusta est excusatio, non iam gratuita gratia, sed propter huius excusationis iustitiam liberantur. Si autem gratia est qua liberantur, profecto hec excusatio iusta non est. Tunc enim uera gratia est, qua homo liberatur, si non secundum debitum iustitie retribuitur. Nihil ergo fit in eis, qui dicunt, Quid adhuc conqueritur? nam uoluntati eius quis resistit? nisi quod legitur in libro Salomonis, Insipientia uiri uiolat uias eius: Deum autem causatur in corde suo .

30. Quamuis itaque Deus faciat uasa ire in perditionem, ut ostendat iram, et demonstret potentiam suam, qua bene etiam utitur malis; et ut notas faciat diuitias glorie sue in uasa misericordie, que facit in honorem, non damnabili masse debitum, sed sue gratie largitate donatum: tamen in eisdem ire uasis, propter meritum masse in contumeliam debitam factis, id est in hominibus propter nature quidem bona creatis, sed propter uitia supplicio destinatis, iniquitatem, quam rectissime ueritas improbat, damnare nouit ipse, non facere. Sicut enim uoluntati eius tribuitur humana natura, nullo dubitante laudanda; sic hominis uoluntati culpa tribuitur, nullo recusante damnanda. Que uoluntas hominis aut hereditarium uitium transmisit in posteros, quos in se habuit cum peccaret; aut acquisiuit etiam cetera uitia, cum in seipso unusquisque perdite uiueret. Sed neque ab illo  quod originaliter trahitur, neque ab his que unusquisque in uita propria uel non [1 1Kb] intelligendo uel nolendo intelligere, mala congregat, uel etiam instructus ex lege, additamento preuaricationis exaggerat, quisquam liberatur et iustificatur, nisi gratia Dei per Iesum Christum Dominum nostrum; non solum remissione peccatorum sed prius ipsius inspiratione fidei et timoris Dei, impartito salubriter orationis affectu et effectu, donec sanet omnes languores nostros, et redimat de corruptione uitam nostram, et coronet nos in miseratione et misericordia .



CAPUT uII.

31. uerum isti qui personarum acceptorem fieri existimant Deum, si in una eademque causa super alios ueniat misericordia eius, super alios uero maneat ira eius, nempe totas uires argumentationis humane in paruulis perdunt. Nam ut interim taceam quod non est preter paruulos, quamlibet materno utero recentissimos, ea pena de qua loquens Apostolus ait, Per unius delictum in omnes homines ad condemnationem; unde non liberat nisi unus ille, de quo idem ait, Per unius iustificationem in omnes homines ad iustificationem uite : ut ergo hoc interim omittam, et hoc solum de paruulis dicam, quod ipsi quoque auctoritate euangelica territi, uel potius christianorum populorum concordissima fidei [2 1Kb] conspiratione perfracti, sine ulla recusatione concedunt, quod nullus paruulus, nisi renatus ex aqua et Spiritu, intrat in regnum celorum ; quam queso allaturi sunt causam, quod alius sic gubernatur ut baptizatus hinc exeat, alius infidelium manibus traditus, uel etiam fidelium priusquam ab eis baptizandus offeratur, exspirat? An hoc fato, uel fortune daturi sunt? Non opinor eos in tantam dementiam prorupturos, quantulumcumque nomen christianum tenere cupientes.

32. Cur ergo in regnum celorum, non accepto regenerationis lauacro, paruulus nullus intrabit? numquidnam ipse sibi parentes infideles uel negligentes, de quibus nasceretur, elegit? Quid dicam de inopinatis, et repentinis innumerabilibus mortibus, quibus sepe etiam religiosorum christianorum preueniuntur et Baptismo preripiuntur infantes; cum e contrario sacrilegorum et inimicorum Christi aliquo modo in christianorum manus uenientes, ex hac uita non sine Sacramento regenerationis emigrent? quid hic dicturi sunt, qui, ut gratia dari possit, nonnulla precedere merita humana contendunt, ne sit personarum acceptor Deus? que tandem hic merita precesserunt? Si eorumdem cogitaueris paruulorum, nulla sunt propria, utrisque est illa massa communis: si parentum attenderis, bona sunt illa quorum filii repentinis mortibus sine Christi baptismate perierunt; mala uero illa quorum filii per Christianorum aliquam potestatem ad Sacramenta Ecclesie peruenerunt. Et tamen [3 1Kb] prouidentia Dei, cui nostri capilli numerati sunt, sine cuius uoluntate non cadit passer in terram , que nec fato premitur, nec fortuitis casibus impeditur, nec ulla iniquitate corrumpitur, ut renascantur ad hereditatem celestem, non consulit omnibus paruulis filiorum suorum, et nonnullis consulit etiam paruulis impiorum. Iste infans de fidelibus coniugatis ortus, letitia parentum susceptus, matris uel nutricis somnolentia suffocatus fit extorris et expers fidei suorum: ille infans de sacrilego stupro nascitur, crudeli timore matris exponitur, alienorum misericordi pietate colligitur, eorum christiana sollicitudine baptizatur, fit eterni consors et particeps regni. Ista cogitent, ista considerent, hic audeant dicere Deum uel acceptorem in sua gratia personarum, uel remuneratorem precedentium meritorum.

33. Nam etsi conabuntur maioris etatis aliqua merita suspicari seu bona seu mala, quid de istis infantibus dicent, quorum nec iste sibi ullis propriis meritis malis potuit acquirere uiolentiam suffocantis, nec bonis ille diligentiam baptizantis? Nimie uanitatis et cecitatis sunt, si etiam his consideratis nondum dignantur exclamare nobiscum: O altitudo diuitiarum sapientie et scientie Dei! Quam inscrutabilia sunt iudicia eius, et inuestigabiles uie eius ! Non itaque misericordie gratuite Dei pertinacissima aduersentur insania. Sinant Filium hominis in qualibet etate querere, et saluum facere quod perierat : nec de inscrutabilibus iudiciis eius audeant iudicare, cur in una eademque causa super alium ueniat misericordia eius, super alium maneat ira eius.



CAPUT uIII.

34. Qui enim sunt isti qui respondeant Deo, quandoquidem ille Rebecce habenti geminos ex uno concubitu Isaac patris nostri, cum illi nondum nati nichil egissent boni uel mali, ut secundum electionem propositum eius maneret, electionem scilicet gratie, non debiti, electionem qua eligendos facit ipse, non inuenit; non ex operibus, sed ex uocante dicit, minori seruiturum esse maiorem? In quam sententiam beatus Apostolus etiam testimonium prophete longe posterioris assumpsit, Iacob dilexi, Esau autem odio habui ; ut intelligeretur hoc apertum postea per prophetam, quod antequam illi nascerentur, erat in Dei predestinatione per gratiam. Quid enim diligebat in Iacob antequam natus fecisset aliquid boni, nisi gratuitum misericordie sue donum? et quid oderat in Esau antequam natus fecisset aliquid mali, nisi originale peccatum? Nam neque in illo diligeret iustitiam, quam nullam ille fecerat; neque in isto odisset naturam, quam bonam ipse fecerat.

35. Mirum est autem cum his coarctantur angustiis, in quanta se abrupta precipitent metuentes retia ueritatis. Ideo, inquiunt, nondum natorum alium oderat, alium diligebat, quia eorum futura opera preuidebat. Quis istum acutissimum sensum defuisse Apostolo non miretur? Hoc quippe ille non uidit, quando sibi uelut aduersantis obiecta questione, non id potius tam breue, tam apertum, tam  uerum absolutumque respondit. Cum enim rem stupendam proposuisset, quomodo de nondum natis nec aliquid  agentibus boni aut mali recte dici potuerit, quod unum Deus dilexerit, alium odio habuerit, ipsa sibi obiecta questione motum exprimens auditoris. Quid ergo dicemus? inquit, numquid iniquitas apud Deum? Absit. Hic ergo erat locus, ut diceret quod isti sentiunt: Futura enim Deus opera preuidebat, quando minori maiorem seruiturum esse dicebat. Non autem hoc Apostolus dicit, sed potius ne quisquam de suorum operum audeat meritis gloriari, ad Dei gratiam et gloriam commendandam uoluit ualere quod dixit. Cum enim dixisset, Absit ut sit iniquitas apud Deum; tanquam ei diceremus, Unde hoc ostendis, cum asseras non ex operibus, sed ex uocante dictum esse, Maior seruiet minori? Moysi enim dicit, inquit, Miserebor cui misertus ero, et misericordiam prestabo cui misericors fuero. Igitur non uolentis neque currentis, sed miserentis est Dei. Ubi nunc merita, ubi opera uel preterita uel futura tanquam liberi arbitrii uiribus adimpleta uel adimplenda? Nonne apertam protulit Apostolus de gratuite gratie, hoc est uere gratie commendatione sententiam? Nonne stultam fecit Deus hereticorum sapientiam?

36. Quid autem agebatur, ut hoc Apostolus diceret, ut eorum geminorum commemoraret exemplum? quid persuadere moliebatur? quid inculcare cupiebat? Nempe hoc quod ipsorum oppugnat amentia, quod superbi [1 1Kb] non capiunt, quod sapere nolunt qui ignorantes Dei iustitiam, et suam uolentes constituere, iustititie Dei non sunt subiecti : de ipsa quippe gratia satis agebat Apostolus, et ideo promissionis filios commendabat. Quod enim promittit Deus, non facit nisi Deus: habet namque aliquid rationis et ueritatis, ut homo promittat, et Deus faciat; ut autem homo se facere dicat quod promiserit Deus, superbe impietatis est reprobus sensus.

37. Commendans ergo filios promissionis, hoc primum significatum ostendit, per Isaac filium Abrahe. Euidentius namque opus Dei apparet in eo, quem non genuit usitatus ordo nature de sterilibus uisceribus et senectute confectis, ut in filiis Dei, qui futuri prenuntiabantur, hoc esset signum diuini operis, non humani. In Isaac, inquit, uocabitur tibi semen: hoc est, non qui filii carnis, ii filii Dei; sed filii promissionis deputantur in semen. Promissionis enim uerbum hoc est: Ad hoc tempus ueniam, et erit Sare filius. Non solum autem, inquit, sed et Rebecca ex uno concubitu habens, Isaac patris nostri. Quo pertinuit ut adderet, ex uno concubitu, nisi ut non solum de suis, neque de parentum meritis aliorum, sed ne de ipsius quidem unius patris, mutata forte in melius uoluntate gloriaretur Iacob, dicens ideo se a Creatore dilectum, quia pater eius, quando eum seminauit, melioribus laudabilior moribus fuit? ex uno, inquit, concubitu; unum tunc ad eos seminandos meritum patris, unum ad concipiendos meritum matris: quia etsi mater eos donec pareret uisceribus portauit inclusos, et forte uoluntates affectionesque uariauit, non uni sed ambobus utique uariauit, quos pariter uentre portauit.

 38. Intentio igitur intuenda est Apostoli, quomodo propter gratiam commendandam nolit eum de quo dictum est, Iacob dilexi, nisi in Domino gloriari: ut cum ex eodem patre, eadem matre, uno concubitu, antequam aliquid egissent boni aut mali, alterum Deus diligit, odit alterum; intelligat Iacob ex illa massa originalis iniquitatis, ubi fratrem suum, cum quo habuit communem causam, uidet per iustitiam meruisse damnari, nonnisi per gratiam se potuisse discerni. Nondum enim nascentibus, nec agentibus bonum aut malum, ut secundum electionem propositum Dei maneret, non ex operibus, sed ex uocante dictum est ei: Maior seruiet minori.

39. Electionem autem gratie nullis fieri operum precedentibus meritis, alio loco apertissime idem apostolus ostendens: Sic ergo, inquit, et in hoc tempore reliquie secundum electionem gratie salue facte sunt. Si autem gratia, iam non ex operibus; alioquin gratia iam non est gratia . Secundum hanc ergo gratiam, etiam propheticum testimonium consequenter assumens, Sicut scriptum est, inquit, Iacob dilexi, Esau autem odio habui; et continuo, Quid ergo dicemus? inquit, numquid iniquitas est apud Deum? Absit. Sed quare, Absit? an propter opera que futura presciebat amborum? Imo et hoc absit: Moysi enim dicit, Miserebor cui misertus ero, et misericordiam prestabo cui misericors fuero. Igitur non uolentis neque currentis, sed miserentis est Dei. Atque ut in uasis que perfecta sunt in perditionem, que damnate debita est masse, agnoscant uasa ex eadem massa in honorem facta quid eis misericordia diuina largita sit, Dicit enim, inquit, Scriptura ad Pharaonem, Quia ad hoc te excitaui, ut ostendum in te potentiam meam, et ut glorificetur nomen meum in uniuersa terra. Denique ad utrumque concludit, Ergo cuius uult miseretur, et quem uult obdurat: hoc facit apud quem non est iniquitas. Miseretur itaque gratuito dono; obdurat autem iustissimo merito.

40. Sed dicat adhuc uel superbi infidelis elatio, uel puniti damnabilis excusatio, Quid adhuc conqueritur? nam uoluntati eius quis resistit? dicat, et audiat quod conuenit homini, O homo, tu quis es qui respondeas Deo ? et cetera, de quibus iam quantum potui satis ac sepe disserui. Audiat hec et non contemnat. Quod si contempserit, etiam ut contemneret, se inueniat obduratum: si autem non contempserit, etiam ut non contemneret, se credat adiutum; sed obduratum debito, adiutum gratia [1 1Kb] .



CAPUT IX.

41. Neque enim, si duorum de Isaac patriarcha geminorum, quod quidem iam ostendimus quanta cecitate dicatur, futura preuidit Deus opera, qui uixerunt atque senuerunt, et propterea Iacob dilexit, Esau autem odio habuit, ideo moriturorum etiam paruulorum potest quisquam dicere, ut huic ad percipiendum Baptismum non consulat, illi autem consulat, Deum futura opera eorum preuidere: quomodo enim futura dicuntur que nulla erunt?

42. Sed Deus, inquiunt, in eis quos hinc aufert, preuidet  quemadmodum uicturus esset quisque si uiueret: et ideo quem nequiter nouit fuisse uicturum, sine Baptismo facit emori; sic in eo puniens opera mala, non que fecit, sed que facturus fuit. Si ergo diuinitus etiam que commissa non sunt, mala opera puniuntur; primo attendant quam falso polliceantur in damnationem paruulos non ituros qui sine Baptismate moriuntur, qui propterea non baptizantur, quia male uicturi erant, si uiuerent: propter ipsam quippe malam uitam procul dubio damnabuntur, si etiam mala que fuerant futura damnantur. Deinde, si eis ad percipiendum Baptismatis consulitur sacramentum, quos nouit Deus si uiuerent bene fuisse uicturos, cur non omnes tenentur in uita, quam bonis operibus ornaturi sunt? cur etiam eorum qui baptizantur quidam diu uiuentes pessime uiuunt, et usque ad apostasiam aliquando perueniunt? cur ipsum primum coniugium peccatorum, quos utique nouerat Deus peccaturos, non de paradiso ante proiecit, ne ibi committerent quod tam sancto loco esset indignum, si iuste peccata etiam nondum commissa puniuntur? quid denique prestatur ei qui rapitur, ne malitia mutet intellectum eius, et ne fictio decipiat animam eius , si iuste etiam illa puniuntur, que licet non fecerit, fuerat tamen uiuendo facturus? Postremo cur non ad percipiendum regenerationis lauacrum, ei magis consulitur morituro, qui male fuerat uicturus si uiueret, ut ei peccata que fuerat commissurus, remittantur in Baptismo? Quis enim est tam uecors, qui ea neget per Baptismum posse dimitti, que sine Baptismo dicit posse puniri?



CAPUT X.

43. Sed disputando aduersus eos qui usquequaque conuicti etiam non commissorum peccatorum Deum persuadere moliuntur ultorem, uerendum est ne nos in eos ista fingere existimemur; illi autem nullo modo tam hebetes esse credantur, ut hec uel sentiant, uel cuiquam persuadere conentur: uerumtamen nisi eos hec dicere audiissem, refellenda esse non arbitrarer. Circumstipantur enim et diuinarum auctoritate lectionum, et antiquitus tradito et retento firmo Ecclesie ritu in baptismate paruulorum, ubi apertissime demonstrantur infantes, et cum exorcizantur et cum ei se per eos a quibus gestantur, renuntiare respondent, a diaboli dominatione liberari; et non inuenientes qua exeant, pergunt in precipitem stultitiam, dum nolunt mutare sententiam.

44. Illud sane sibi uidentur acutissime dicere: Quomodo peccatum transit in filios fidelium, quod in parentibus non dubitamus dimissum esse per Baptismum? Quasi propterea possit non habere generatio carnalis quod sola tollit regeneratio spiritualis: aut uero in Baptismo concupiscentie carnis infirmitas continuo sanetur, sicut continuo reatus eius aboletur, sed gratia renascendi, non conditione nascendi. Unde quisquis per hanc concupiscentiam, etiam de renato nascitur, sine dubitatione oberit nato, nisi et ipse similiter renascatur. uerum quidquid est in hac questione difficultatis, ita in agro Christi non impedit operarios eius quominus ab eis in remissionem peccatorum baptizentur infantes, siue de fidelibus, siue de infidelibus  nati sint, sicut agricolas non impedit quominus ab eis, inserendi cura, in oleas conuertantur oleastri, siue de oleastris, siue de oleis oriantur. Nam et hoc, si ut respondeat, rustico proponatur, que causa sit ut cum aliud sit olea, aliud oleaster, non tamen nisi oleaster de semine utroque nascatur; non omittit inserendi operationem, etiamsi non possit istam soluere questionem: alioquin dum ex oliue semine exorta uirgulta non aliud quam oleas esse existimat, efficit desidia uanitatis ut totus ille ager amara sterilitate siluescat.

45. Nam illud quod excogitauerunt, cum ueritatis pondere premerentur, quia fidelis Dominus in uerbis suis, et propterea eius Ecclesia nullo modo fallaciter paruulos in remissionem peccatorum baptizat, sed ut fide agatur quod agitur, utique fit quod dicitur: quod ergo excogitauerunt, cum hec eos apertissima moles ueritatis urgeret, quis non christianus irrideat, quamlibet uersutissimum cernat? Dicunt enim, ueraciter quidem respondere paruulos per ora gestantium, in remissionem se credere peccatorum, non tamen quia sibi remittantur, sed quia credant quod in Ecclesia uel in Baptismo remittantur, in quibus inueniuntur, non in quibus nulla sunt: Ac per hoc nolunt eos ita baptizari in remissionem peccatorum tanquam in eis fiat ipsa remissio, quos contendunt nullum habere peccatum; sed quoniam licet sine peccato, in eo tamen Baptismate baptizantur, quo fit in quibusque peccatoribus remissio peccatorum.

46. Fieri quidem potest ut hec uersipellis astutia subtilius et acutius ex otio refellatur. uerumtamen secundum istam suam calliditatem non inueniunt quid ad hoc respondeant, quod exorcizantur, et exsufflantur infantes: hoc enim procul dubio fallaciter fit, si diabolus eis non dominatur; si autem dominatur, et ideo non fallaciter exorcizantur et exsufflantur, per quid dominatur, nisi per peccatum, princeps utique peccatorum? Proinde si iam erubescunt nec audent dicere hec in Ecclesia mendaciter geri, fateantur, quod perierat, etiam in paruulis queri: neque enim nisi propter peccatum perierat, quod nisi per gratiam non potest queri, non potest inueniri. Sed Deo gratias, quod saltem cum argumentantur contra remissionem peccatorum, ne fieri credatur in paruulis, iam tamen, quamuis per corda et ora maiorum, credere paruulos confitentur. Sicut ergo audiunt Dominum dicentem, Qui non renatus fuerit ex aqua et Spiritu sancto, non introibit in regnum celorum , propter quod eos baptizandos esse concedunt; sic audiant eumdem Dominum dicentem, Qui non crediderit, condemnabitur : quia sicut eos renasci per ministerium baptizantium, ita etiam credere per corda et ora confitentium confitentur. Audeant ergo dicere quod a iusto Deo innocens condemnabitur, si nullo uinculo peccati originalis innectitur.

47. Si sermo iste prolixus est et onerosus occupationibus tuis, da ueniam; quia ut hec ad te scriberem, et occupatus litteris tuis, indicibus erga nos beneuolentie  tue, tecum ista colloquerer, etiam ego uim feci interrumpendis occupationibus meis Si qua illos alia excogitare aduersus fidem catholicam scieritis, et quecumque aduersus eos, ne dominici gregis infirma deuastent, uos quoque fideli et plane pastorali dilectione disseritis, nota facite nobis. Hereticorum quippe inquietudine, ut Scripturas uigilantius perscrutemur, unde, ne ouili Christi noceant, eis possit occurri, tanquam de somno ignauie nostra excitatur industria: ita per multiplicem gratiam Saluatoris, etiam quod inimicus in perniciem machinatur, Deus conuertit in adiutorium; quoniam diligentibus Deum omnia cooperantur in bonum . Semper in Deo uiuas memor nostri, frater carissime.





EPISTOLA CXCu [* 1Kb]  . Hieronymus Augustino, gratulans illi quod hereticorum omnium meruerit odium; quod quidem gaudet sibi cum illo esse commune.

Domino sancto, ac beatissimo pape AUGUSTINO, HIERONYMUS.

Omni quidem tempore Beatitudinem tuam eo quo decet honore ueneratus sum, et habitantem in te dilexi Dominum Saluatorem: sed nunc, si fieri potest, cumulo aliquid addimus et plena complemus, ut absque tui nominis mentione ne unam quidem horam preterire patiamur; qui contra flantes uentos ardore fidei perstitisti, maluistique, quantum in te fuit, solus liberari de Sodomis, quam cum pereuntibus commorari. Scit quid dicam prudentia tua. Macte uirtute; in orbe celebraris, Catholici te conditorem antique rursum fidei uenerantur atque suspiciunt, et quod signum maioris glorie est, omnes heretici detestantur: et me pari persequuntur odio; ut quos gladiis nequeunt, uoto interficiant. Incolumem, et nei memorem te Christi Domini clementia tueatur, domine uenerande, et beatissime papa.



EPISTOLA CXCuI [** 1Kb]  . Augustinus Asellico episcopo, docens que sit utilitas Mosaice legis, quam Iudeorum more obseruare non licet Christianis: hos enim uere esse Isrelitas iuxta sensum spiritualem; attamen istud nomen uulgo ipsis imponendum non esse. Pelagianos obiter notat in damnabilem Iudaismum incidisse.

Domino beatissimo fratri et cepiscopo ASELLICO, AUGUSTINUS, in Domino salutem.



CAPUT PRIMUM.

1. Litteras Sanctitatis tue, quas ad uenerabilem senem Donatianum  de cauendi Iudaismi disceptatione misisti, ad me ipse dignatus est mittere, atque ut eis responderem, petendo uehementius imperauit: quem ueritus contemnere, ut possum Domino adiuuante respondeo; gratum existimans  etiam Charitati tue, quod ad te scribendo, illi iubenti, quem pro suis meritis ambo ueneramur, obtemperare non renui.

2. Christianos, maxime ex Gentibus uenientes, iudaizare non oportere Paulus apostolus docet, ubi ait, Dixi Petro coram omnibus, Si tu, cum sis Iudeus, gentiliter et non iudaice uiuis, quemadmodum Gentes cogis iudaizare? Et secutus adiunxit: Nos natura Iudei, et non ex Gentibus peccatores. Scientes autem quoniam non iustificatur homo ex operibus Legis, nisi per fidem Iesu Christi, et nos in Iesu Christo credidimus, ut iustificemur per fidem Christi, et non ex operibus Legis; quoniam ex operibus Legis non iustificabitur omnis caro .

3. Non solum autem illa opera Legis, que sunt in ueteribus sacramentis, et nunc reuelato Testamento Nouo non obseruantur a Christianis, sicuti est circumcisio preputii, et sabbati carnalis uacatio, et a quibusdam escis abstinentia, et pecorum in sacrificiis immolatio, et neomenia, et azymum, et cetera huiusmodi; uerum etiam illud quod in Lege dictum est, Non concupisces  , non iustificat hominem nisi per fidem Iesu Christi et gratiam Dei per Iesum Christum Dominum nostrum. Idem ipse quippe dicit apostolus: Quid ergo dicemus? Lex peccatum est? Absit. Sed peccatum non cognoui, nisi per Legem: nam concupiscentiam nesciebam, nisi Lex diceret, Non concupisces. Occasione autem accepta, peccatum per mandatum operatum est in me omnem concupiscentiam. Sine Lege enim peccatum mortuum est. Ego autem uiuebam aliquando sine Lege. Adueniente autem mandato peccatum reuixit. Ego autem mortuus sum; et inuentum est mihi mandatum quod erat in uitam, hoc esse in mortem. Peccatum enim occasione accepta per mandatum fefellit me, et per illud occidit. Itaque Lex quidem sancta, et mandatum sanctum et iustum et bonum. Quod ergo bonum est, mihi factum est mors? Absit. Sed peccatum ut appareat peccatum, per bonum mihi operatum est mortem; ut fiat supra modum peccatum peccans per mandatum. Scimus enim quia Lex spiritualis est; ego autem carnalis sum, uenumdatus sub peccato. Quod enim operor, ignoro; non enim quod uolo hoc ago, sed quod odi illud facio. Si autem quod nolo hoc facio, consentio Legi, quoniam bona est .

4. uidemus itaque in his apostolicis uerbis Legem non solum non esse peccatum, sed etiam esse sanctam, et mandatum sanctum et iustum et bonum, quo dictum est, Non concupisces. Sed peccatum per bonum fallit, et per illud occidit eos qui cum sint carnales, putant suis uiribus Legem spiritualem se posse complere; et per hoc fiunt non solum peccatores, quod essent, etiamsi Legem non accepissent, sed etiam preuaricatores, quod non essent nisi Legem accepissent: sic enim alio loco dicit, Ubi Lex non est, nec preuaricatio . Lex ergo subintrauit, sicut alibi ipse testatur, ut abundaret delictum. Ubi autem abundauit delictum superabundauit et gratia .



CAPUT II.

5. Hec est igitur utilitas Legis, quia  ostendit hominem sibi ipsi, ut sciat infirmitatem suam et uideat quemadmodum per prohibitionem augeatur potius carnalis concupiscentia quam sanetur. Appetuntur enim ardentius que uetantur, dum id quod spiritualiter iubetur, carnalis obseruare compellitur. Ut autem sit spiritualis, qui Legem impleat spiritualem, non fit ipsa Lege, sed gratia; hoc est, non imperio, sed beneficio; non iubente littera, sed iuuante Spiritu. Incipit autem homo secundum gratiam in interiori homine renouari , ut mente agat quod amat, nec carni consentiat agenti quod odit; id est, non ut omnino non concupiscat, sed ut post concupiscentias suas non eat. Quod quidem tam magnum est, ut si omni modo fieret, et quamuis insint, dum sumus in corpore mortis huius, desideria peccati, si nulli eorum tamen adhiberemus assensum, non esset unde diceremus Patri nostro qui est in celis: Dimitte nobis debita nostra . Nec tamen ideo tales iam essemus, quales erimus cum mortale hoc induerit immortalitatem: tunc enim non solum nulli desiderio peccati obediemus, sed nulla erunt desideria talia, quibus non obedire iubeamur.

6. Nunc ergo ubi dicitur, Iam non ego operor illud, sed id quod in me habitat peccatum , de concupiscentia carnis dicitur, que operatur in nobis motus suos, etiam quando eis non obedimus, dum non regnat peccatum in nostro mortali corpore ad obediendum desideriis eius, nec exhibemus membra nostra arma iniquitatis peccato : in qua iustitia nondum consummata perseueranter proficientes, ad eius consummationem quandoque ueniemus, ubi peccati concupiscentia non cohibenda atque frenanda, sed nulla sit. Hoc enim Lex posuit dicendo, Non concupisces, non quod hic ualeamus, sed ad quod proficiendo tendamus. uerum hoc fit non Lege que hoc imperat, sed fide que hoc impetrat; non littera qua iubetur, sed Spiritu quo donatur: non ergo meritis operantis hominis, sed largientis gratia Saluatoris. Utilitas itaque Legis est, ut hominem de sua infirmitate conuincat, et gratie medicinam que in Christo est, implorare compellat. Omnis enim qui inuocauerit nomen Domini, saluus erit . Quomodo ergo inuocabunt, in quem non crediderunt? quomodo credent, quem non audierunt? Unde paulo post dicit: Igitur fides ex auditu; auditus autem per uerbum Christi.

7. Que cum ita sint, qui se Isrelitas esse carnaliter gaudent, et preter gratiam Christi, in Lege gloriantur, ii sunt de quibus item Apostolus ait quod ignorantes Dei iustitiam, et suam uolentes constituere, iustitie Dei non sunt subiecti . Dei quippe dixit iustitiam, que homini ex Deo est; suam uero, quam putant sibi sufficere ad facienda mandata sine adiutorio et dono eius qui Legem dedit. His autem similes sunt qui cum profiteantur se esse christianos, ipsi gratie Christi sic aduersantur, ut se humanis uiribus diuina existiment implere mandata; ac sic etiam ipsi ignorantes Dei iustitiam, et suam uolentes constituere, iustitie Dei non sunt subiecti, et  non quidem nomine, sed tamen errore iudaizant. Hoc genus hominum capita sibi inuenerat Pelagium et Celestium, impietatis huius assertores acerrimos. qui recenti iudicio Dei per diligentes et fideles seruos eius etiam catholica communione priuati sunt, et propter cor impenitens adhuc in sua damnatione persistunt.

8. Quisquis ab isto carnali et animali, atque ideo non immerito reprehensibili atque damnabili Iudaismo esse querit alienus, non solum ueteres illas obseruationes a se facere debet alienas, que iam reuelato Testamento Nouo, posteaquam uenerunt ea que per illas significabantur esse futura, procul dubio esse necessarie destiterunt, ut non iudicetur in cibo et potu, et in parte diei festi et neomenie et sabbatorum, quod est umbra futurorum : uerum etiam illa que in Lege ita precepta sunt, ut ualeant ad informandos mores fidelium , sic accipit, sic amplectitur, sic obseruanda esse non dubitat, ut quidquid in eis proficit non sibi tribuat, sed gratie Dei per Iesum Christum Dominum nostrum.



CAPUT III.

9. uerumtamen cum quisque isto modo fuerit uerus germanusque Christianus, utrum etiam Iudeus aut Isrelita dicendus sit, merito queritur. Quod quidem si non carne, sed spiritu hoc esse intelligitur, non debet ipsum nomen sibi in consuetudine sermonis imponere, sed spirituali intelligentia retinere, ne propter ambiguitatem uocabuli, quam non discernit quotidiana locutio, illud profiteri uideatur quod est inimicum nomini christiano. Hanc autem questionem, id est, utrum qui Christianus est, etiam Iudeus uel Isrelita possit intelligi, idem beatus nobis aperit et dissoluit apostolus, ubi dicit: Circumcisio quidem prodest, si Legem custodias: si autem preuaricator Legis sis, circumcisio tua preputium facta est. Si igitur preputium iustitias Legis custodiat, nonne preputium eius in circumcisionem reputabitur, et iudicabit quod ex natura est preputium, Legem perficiens, te qui per litteram et circumcisionem preuaricator Legis es? Non enim qui in manifesto Iudeus est, neque que in manifesto in carne est circumcisio; sed qui in abscondito Iudeus est, et circumcisio cordis, que spiritu est, non littera, cuius laus non ex hominibus, sed ex Deo est . Cum igitur audiamus Apostolum Christi commendantem nobis Iudeum in abscondito, non carnis circumcisione, sed cordis, et spiritu, non littera; quis est iste, nisi Christianus?

10. Sic itaque sumus Iudei, non carnaliter, sed spiritualiter, quemadmodum sumus semen Abrahe non secundum carnem, sicut illi qui de ipso nomine carnali superbia gloriantur, sed secundum spiritum  fidei, quod non illi. Scimus enim nos fuisse promissos, quando ei dixit Deus: Patrem multarum gentium posui te . Et quam multa de hac re dicat Apostolus nouimus. Dicimus enim, inquit, quoniam deputata est Abrahe fides ad iustitiam. Quomodo ergo deputata est? cum in circumcisione esset, an cum esset in preputio? Non in circumcisione, sed in preputio. Et signum accepit circumcisionis, signaculum iustitie fidei, que est in preputio: ut sit pater omnium credentium per preputium, ut deputetur et illis ad iustitiam; ut sit pater circumcisionis, non iis solum qui ex circumcisione sunt, sed et iis qui sequuntur uestigia fidei, que est in preputio patris nostri Abraham. Et paulo post: Ideo, inquit, ex fide, ut secundum gratiam firma sit promissio omni semini; non ei tantum quod ex Lege est, sed et ei quod ex fide est Abraham, qui est pater omnium nostrum, sicut scriptum est, Quia patrem multarum gentium posui te . Item ad Galatas: Sicut Abraham, inquit, credidit Deo, et deputatum est illi ad iustitiam. Intelligite ergo quoniam qui ex fide, hi sunt filii Abraham. Prouidens autem Scriptura quia ex fide iustificat gentes Deus, prenuntiauit Abrahe, Quia benedicentur in te omnes gentes: ita ut qui ex fide sunt, benedicantur cum fideli Abraham. Iam aliquanto post in eadem Epistola: Fratres, inquit, secundum hominem dico; tamen hominis confirmatum testamentum nemo irritum facit aut superordinat. Abrahe dicte sunt promissiones et semini eius. Non dicit, Et seminibus, tanquam in multis; sed tanquam in uno, Et semini tuo, quod est Christus. Item paulo post: Omnes enim uos, inquit, unum estis in Christo Iesu; si autem uos estis Christi, ergo Abrahe semen estis, secundum promissionem heredes .

11. Secundum istum ergo intellectum apostolicum inueniuntur Iudei qui Christiani non sunt, cum ex carne Abrahe originem ducant, non esse filii Abrahe. Cum enim dicit, Intelligite ergo quoniam qui ex fide, hi sunt filii Abrahe; profecto significat eos qui ex fide non sunt, non esse filios Abrahe. Ac per hoc, nisi Iudeis eo modo sit pater Abraham, quomodo est nobis, quid eis prodest, quod de carne eius exorti sunt, et nomen sine uirtute [1 1Kb] tenuerunt? Cum autem ad Christum transeunt, et incipiunt esse ex fide filii Abrahe, tunc erunt Iudei, non in manifesto, sed in abscondito, circumcisione cordis; spiritu, non littera; quorum laus non sit ex hominibus, sed ex Deo. Ab hac autem fide alienati, in ramis fractis deputabuntur ex illa olea in cuius radicem idem dicit apostolus inseri oleastrum, id est gentes ; quod utique non fit per carnem, sed per fidem; neque per Legem, sed per gratiam; nec per litteram, sed per spiritum; neque carnis circumcisione, sed cordis; nec in manifesto, sed in abscondito; nec laude ex hominibus, sed ex Deo: ut sit unusquisque Christianus, sicut non carnalis sed spiritualis Abrahe filius; ita non carnalis sed spiritualis Iudeus, nec carnalis sed spiritualis Isrelita. Nam et de isto nomine sic Apostolus loquitur: Non enim omnes qui ex Isrel, hi sunt  Isrel: neque qui sunt semen Abraham, omnes filii; sed in Isaac uocabitur tibi semen: hoc est, non ii qui filii carnis, hi filii Dei, sed filii promissionis deputantur in semen . Nonne mirabilia magna sunt ista, profundumque mysterium, ut multi ex Isrel nati, non sint Isrel [1 1Kb] , et multi non sint filii, cum sint semen Abrahe? Quomodo enim non sunt, quomodo nos [2 1Kb] sumus? nisi quia non sunt filii promissionis ad Christi gratiam pertinentes, sed filii carnis nomen inane gestantes? Ac per hoc nec illi sunt Isrel, sicut sumus nos; nec nos sumus Isrel, sicut sunt illi. Nos enim sumus secundum spiritualem regenerationem, illi secundum carnalem generationem.

12. Intuendum est quippe ac discernendum, alium esse Isrel qui propter carnem nomen accepit, alium uero qui propter spiritum, rem que illo nomine significatur, obtinuit. Numquid enim ex Agar ancilla Sare nati sunt Isrelite? nonne Ismel ex illa natus est, et non Isrelitarum, sed Ismelitarum gentem suo semine propagauit? De Sara namque uenit Isrel per Isaac, qui ex promissione natus est Abrahe. Tamen cum secundum propaginem carnis se ita res habeat, uenitur ad intellectum spiritualem, et inueniuntur ad Saram non pertinere carnales Isrelite, qui ex illa carnis originem ducunt; et pertinere ad eam potius Christiani, qui non secundum Ismel filii sunt carnis, sed secundum Isaac filii sunt promissionis, non ad ipsius Isaac carnale semen, sed ad spirituale mysterium pertinentes. Ita quippe ad Galatas Apostolus loquitur, Dicite mihi, sub Lege esse uolentes, Legem non audistis? Scriptum est enim quod Abraham duos filios habuit, unum de ancilla, et unum de libera. Sed ille quidem qui de ancilla, secundum carnem natus est: qui autem de libera, per repromissionem; que sunt in allegoria. Hec enim sunt duo Testamenta. Unum quidem a monte Sina, in seruitutem generans, quod est Agar: Sina enim mons est in Arabia, qui coniunctus est huic que nunc est Ierusalem, et seruit cum filiis suis. Que autem sursum est Ierusalem, libera est; que est mater nostra. Scriptum est enim, Letare sterilis, que non paris, erumpe et exclama, que non parturis; quia multi filii deserte, magis quam eius que habet uirum. Nos autem, fratres, secundum Isaac promissionis filii sumus. Sed sicut tunc, qui secundum carnem natus fuerat, persequebatur eum qui secundum spiritum, ita et nunc. Sed quid dicit Scriptura? Eiice ancillam et filium eius; non enim heres erit filius ancille cum filio libere. Nos autem, fratres, non sumus ancille filii, sed libere; qua libertate Christus nos liberauit .

13. Ecce secundum istam spiritualem atque apostolicam intelligentiam nos potius pertinemus ad liberam Saram, qui ex illa nullam carnis propaginem trahimus: Iudei autem, qui ex illa carnis propaginem trahunt, ad Agar potius ancillam pertinere monstrantur, de qua carnis propagationem non trahunt. In nepotibus etiam Abrahe et Sare, id est filiis Isaac et  Rebecce, illis geminis Esau et Iacob, qui postea uocatus est Isrel, hoc ipsum magnum et profundum mysterium reperitur. De quo idem apostolus loquens, cum per Isaac promissionis filios commemorasset ad Christi gratiam pertinentes: Non solum autem, inquit, sed et Rebecca ex uno concubitu habens, Isaac patris nostri. Nondum enim natis, nec qui egerint aliquid boni aut mali, ut secundum electionem propositum Dei maneret, non ex operibus, sed ex uocante dictum est ei, Quia maior seruiet minori; sicut scriptum est, Iacob dilexi, Esau autem odio habui . Hec certe doctrina apostolica atque catholica satis euidenter indicat nobis, secundum originem carnis ad Saram Iudeos, id est Isrelitas; ad Agar uero Ismelitas pertinere: secundum autem mysterium spiritus, ad Saram Christianos, ad Agar Iudeos. Item secundum originem carnis ad Esau, qui dictus est etiam Edom, gentem Idumeorum; ad Iacob autem, qui dictus est etiam Isrel, gentem Iudeorum: porro secundum mysterium spiritus, ad Esau Iudeos, ad Isrel pertinere Christianos. Ita quippe impletur quod scriptum est, Maior seruiet minori, id est, prior natus populus Iudeorum posteriori nato populo Christianorum. Ecce quemadmodum sumus Isrel adoptione diuina, non humana cognatione gloriantes; nec in manifesto, sed in occulto; nec littera, sed spiritu; nec carnis, sed cordis circumcisione Iudei.



CAPUT Iu.

14. Que cum ita se habeant, non tamen debemus consuetudinem sermonis humani inepta loquacitate confundere, et in rebus discernendis frequentata uocabula perturbata significatione miscere, ut eos qui Christiani sunt et appellatione usitatissima Christiani uocantur, inusitato uocabulo aliquis affectet appellare Iudeos; uel cum sit ipse uoceturque Christianus, Isrelite potius nomine delectetur; et quod in mysterio debet semper intelligere, parcius autem ore proferre, hoc in quotidiana loquendi consuetudine magis eligat frequentare inepta insolentia, et, si dici potest, imperita scientia. Numquid enim Apostoli, per quos ea didicimus, ista nesciebant, quomodo nos potius simus semen Abrahe secundum Isaac promissionis heredes; et Iudei spiritu, non littera; cordis circumcisione, non carnis; et non secundum carnem Isrel, sed Isrel Dei? Sciebant utique ista multo sapientius certiusque quam nos; et tamen in loquendi consuetudine Iudeos et Isrelitas eos appellabant, qui secundum carnem de Abrahe stirpe uenientes, ab omnibus uocitabantur hoc nomine.

15. Iudei signa petunt, ait apostolus Paulus, et Greci sapientiam querunt: nos autem predicamus Christum crucifixum, Iudeis quidem scandalum, Gentibus autem stultitiam; ipsis autem uocatis Iudeis et Grecis, Christum Dei uirtutem, et Dei Sapientiam . Quos dixit Grecos, hos etiam Gentium nomine significauit, eo quod hec lingua maxime excellit in Gentibus: Iudeos tamen ipsos uocauit, quos omnes hoc nomine appellant. Nam si Christiani ipsi sunt Iudei, Christianis est ergo scandalum Christus  crucifixus, de quo dictum est: Iudeis quidem scandalum. Quis hoc nisi insanissimus sentiat? Item dicit: Sine offensione estote Iudeis et Grecis et Ecclesie Dei . Quomodo ista distingueret, si et Ecclesiam Dei in quotidiana loquendi consuetudine Iudeos appellare deberet? Item ait: Quos et uocauit nos, non solum ex Iudeis, sed etiam ex Gentibus. Quomodo uocauit ex Iudeis, si potius ex non Iudeis uocauit, ut essent Iudei? Item de Isrelitis: Quid ergo dicemus? inquit: Quia gentes que non sectabantur iustitiam, apprehenderunt iustitiam; iustitiam autem que ex fide est. Isrel autem persequens legem iustitie, in legem iustitie non peruenit. Quare? Quia non ex fide, sed quasi ex operibus: offenderunt enim in lapidem offensionis . Item: Ad Isrel autem quid dicit? Tota die extendi manus meas ad populum non credentem et contradicentem . Et secutus adiungit: Dico ergo, Numquid repulit Deus plebem suam? Absit. Nam et ego Isrelita sum, ex semine Abrahe de tribu Beniamin. Non repulit Deus plebem suam, quam presciuit . Quomodo hic appellauit Apostolus Isrel non credentem et contradicentem, si Christiani sunt Isrel, uel quomodo se appellauit Isrelitam? Numquid ex eo quod Christianus factus erat? Non utique; sed ex eo quod secundum carnem fuerat ex semine Abraham, de tribu Beniamin; quod non sumus nos secundum carnem, quamuis secundum fidem simus semen Abrahe, ac per hoc et Isrel. Sed aliud est quod agnoscit altioris intelligentia sacramenti, aliud quod exposcit quotidiana consuetudo uocabuli

16. Denique Aptus [1 1Kb] iste nescio quis, de quo scripsisti quod doceat iudaizare Christianos, eo modo se, sicut insinuauit Sanctitas tua, Iudeum et Isrelitam uocat, ut ab escis prohibeat, a quibus pro temporis illius congruentia Lex per sanctum famulum Dei Moysen data prohibebat, et ceteras illius temporis obseruationes, iam nunc apud Christianos abolitas remotasque, persuadeat; quas umbras futurorum appellat Apostolus , ut et prophetia in illis intelligatur, et eorum obseruatio iam euacuata monstretur: unde apparet quare se iste Aptus uelit Isrelitam Iudeumque uocitari, non spiritualiter, sed omnino carnaliter. Nos autem nec illis obseruationibus, que Nouo Testamento reuelato euacuate sunt, tenemur obstricti, et precepta Legis, huic etiam tempori necessaria, qualia sunt, Non adulterabis, Non homicidium facies, Non concupisces , et si quod est aliud mandatum, quod in hoc sermone recapitulatur, Diliges proximum tuum tanquam teipsum ; non uiribus humanis, quasi nostram constituentes iustitiam, sed gratia Dei per Iesum Christum Dominum nostrum, in ea iustitia, que nobis ab illo est, obseruanda esse didicimus et docemus Nec tamen ideo nos negamus semen Abrahe, quibus dicit Apostolus, uos ergo Abrahe semen estis ; aut Iudeos in abscondito, de qualibus idem dicit, Non enim qui in manifesto Iudeus  est, neque que in manifesto in carne est circumcisio; sed qui in abscondito Iudeus est, et circumcisio cordis, que est spiritu, non littera, cuius laus non ex hominibus, sed ex Deo est ; aut Isrelitas spirituales, ad eum scilicet pertinentes cui minori predictum est seruiturum esse maiorem: sed hec uocabula nobis non indecenter imponimus; eaque mysteriorum intelligentia continemus, non uerborum insolentia uentilamus.



EPISTOLA CXCuII [* 1Kb]  . Augustinus Hesychio Salonitano episcopo, de die supremo mundi non inquirendo, deque Hebdomadibus Danielis.

Domino beatissimo HESYCHIO  , AUGUSTINUS.

1. Ad Sanctitatem tuam filio tuo compresbytero nostro remeante Cornuto [1 1Kb] , per quem litteras tue uenerationis accepi, quibus exiguitatem meam uisitare dignatus es, tandem rescripta persoluo, et debitum resalutationis obsequium, multum me commendans acceptissimis Domino precibus tuis, domine beatissime frater. De propheticis autem dictis siue predictis, de quibus uoluisti ut aliquid scriberem, melius mihi uisum est sancti Hieronymi hominis doctissimi expositiones eorumdem uerborum  de opusculis eius excerptas dirigere Beatitudini tue. Si autem iam eas habebas, nec inquisitioni tue satisfaciebant, quid de his sentias, peto mihi rescribere non graueris; et quemadmodum ipse eadem prophetica oracula intelligas. Ego enim maxime illud de Hebdomadibus Danielis secundum tempus quod iam transactum est, intelligendum puto: nam de Saluatoris aduentu, qui exspectatur in fine, tempora dinumerare non audeo; nec aliquem prophetam de hac re numerum annorum existimo prefiniisse, sed illud potius preualere, quod ipse Dominus ait, Nemo potest cognoscere tempora, que Pater posuit in sua potestate .

2. Quod enim in alio loco ait, De die autem illa et hora nemo scit , sunt qui sic accipiunt, ut putent se posse computare tempora; diem uero tantummodo ipsum et horam neminem scire: ubi omitto dicere quemadmodum soleant Scripture diem uel horam etiam pro tempore ponere. Sed certe illud de ignorantia temporum apertissime dictum est. Nam cum hinc Dominus interrogatus esset a discipulis suis: Nemo, inquit, potest cognoscere tempora, que Pater posuit in sua potestate. Non enim dixit, Diem, uel, Horam, sed, tempora; que in breui spatio non solent diei, sicut dies uel hora, maxime si grecum intueamur eloquium, ex qua lingua in nostram eumdem  librum, ubi hoc scriptum est, scimus esse translatum; quamuis latine satis exprimi non potuerit. Ibi enim grece legitur, . Nostri autem utrumque hoc uerbum tempora appellant, siue , siue , cum habeant hec duo inter se non negligendam differentiam. quippe appellant Greci tempora quedam, non tamen que in spatiorum uoluminibus transeunt, sed que in rebus ad aliquid opportunis uel importunis sentiuntur; sicut messis, uindemia, calor, frigus, pax, bellum, et si qua similia: autem ipsa spatia temporum uocant.

3. Et hoc certe ipsi Apostoli non ita quesierunt, quasi unum nouissimum diem uel horam, id est exiguam diei partem scire uoluissent; sed utrum iam esset opportunum tempus quo regnum representaretur Isrel. Tunc audierunt, Nemo potest cognoscere tempora, que Pater posuit in sua potestate, id est : quod si latine diceretur, tempora aut opportunitates, nec sic quod dictum est, esset expressum; quia siue opportuna, siue importuna sint tempora, dicuntur. Tempora ergo computare, hoc est, , ut sciamus quando sit finis huius seculi uel aduentus Domini, nichil mihi aliud uidetur, quam scire uelle quod ipse ait scire neminem posse.

4. Opportunitas uero illius temporis profecto non erit antequam predicetur Euangelium in uniuerso orbe in testimonium omnibus gentibus. Apertissima enim de hac re legitur sententia Saluatoris dicentis: Et predicabitur hoc Euangelium regni in uniuerso orbe in testimonium omnibus gentibus, et tunc ueniet finis . Tunc ueniet, quid est, nisi ante non ueniet? Quanto post ergo ueniat, incertum nobis est; ante tamen non esse uenturum dubitare utique non debemus. Si ergo susciperent hunc laborem serui Dei, ut, peragrato orbe terrarum, quantum possent colligerent quid remanet gentium ubi nondum est Euangelium predicatum, hinc aduertere utcumque possemus quantum hoc tempus longe sit a fine seculi. Quod si propter quedam loca inaccessibilia et inhospita fieri posse non creditur, ut a seruis Dei peragretur orbis, et quot quanteque sint adhuc gentes sine Christi Euangelio, fideliter renuntietur; multo minus existimo in Scripturis posse comprehendi, quanta usque ad finem futura sint tempora, quandoquidem in eis legimus: Nemo potest cognoscere tempora, que Pater posuit in sua potestate. Unde si iam nobis certissime nuntiatum fuisset in omnibus gentibus Euangelium predicari, nec sic possemus dicere quantum temporis remaneret usque ad finem; sed magis magisque iam propinquare merito diceremus. Nisi quis forte respondeat, tanta celeritate predicato Euangelio Romanas gentes et plerasque barbaras occupatas, atque ita nonnullas non paulatim, sed subito ad fidem Christi fuisse conuersas, ut non sit incredibile paucis annis, etsi non uite nostre qui iam senuimus, certe iuuenum qui uenturi sunt ad senectam, uniuersas omnino residuas gentes Euangelio posse compleri. Sed si ita erit, facilius, cum factum fuerit, probari experiendo, quam legendo, antequam fiat, inueniri potest.

 5. Hoc me compulit dicere cuiusdam opinio, quem presbyter quoque Hieronymus temeritatis notat  , quod ausus fuerit Danielis Hebdomadas de aduentu Christi futuro, non de preterito exponere. Si quid autem pro meritis potioribus, sancte humilitati cordis tui Dominus melius reuelauit siue reuelauerit, peto nobiscum communicare digneris, et hec nostra rescripta sic accipere, tanquam hominis, qui mallem quidem eorum que a me inquisisti, habere scientiam quam ignorantiam; sed quia id nondum potui, magis eligo cautam ignorantiam confiteri, quam falsam scientiam profiteri.





EPISTOLA CXCuIII [* 1Kb]  . Hesychius Augustino, significans consideratis diuinis testimoniis de seculi fine uideri sibi diem quidem et horam frustra inquiri; attamen cognosci posse ex signis num iam instet tempus aduentus Christi, quem ut cito uenturum pie exspectari docet.

Domino beatissimo, et caritate sincerissima uenerando fratri et cepiscopo AUGUSTINO, HESYCHIUS, in Domino salutem.

1. Desideranti et exspectanti mihi sanctus compresbyter noster Cornutus litteras pertulit quas misisti, que me letificarunt, quia memoriam nostri bonam habere dignatus es, qui et mihi paucis, sermone proprio sancte mentis tue, de his que petieram, in transitu significasti. Aliquanta autem de opusculis sancti compresbyteri Hieronymi adiunxisti, ut meam questionem lectione eius operis de sanctis Scripturis explere possem. Et quia dignatus es id petere a nobis, ut quid senserimus de ipsis questionibus, per litteras tue sincerissime caritati insinuaremus; ad ea de quibus scripta legi, prout intellectus exiguus mee mediocritatis sentire potuit aut intelligere, infra scripsi.

2. Cum Dei omnipotentis conditoris totius creature arbitrio et potestate cuncta gerantur; uel que facta sunt, uel que etiam futura sunt, sanctorum Prophetarum uocibus cognoscuntur, qui priusquam fierent ea que futura erant, uoluntate diuina hominibus sunt locuti. Unde satis admiratione plenum est si ea Deus que predici uoluit, ad hominum sensus penitus non posse peruenire constituit, secundum hoc capitulum quod Dominus beatis Apostolis locutus est, dicens: »Nemo potest cognoscere tempora, que Pater posuit in sua potestate.« Primum quia in antiquissimis libris Ecclesiarum non ita scriptum est, »Nemo potest;« sed scriptum est, »Non est uestrum nosse tempora uel momenta, que Pater posuit in sua potestate:« que ratio sermonis sequenti uerbo recte completur, cum dicit, »Sed eritis mihi testes in Ierusalem, et in Iudea, et in Samaria, et usque ad ultimum terre« . Non ergo Apostolos testes consummationis mundi, sed nominis et resurrectionis sue uoluit intelligi.

3. Nam de temporibus cognoscendis ipse Dominus monet: »Quisnam est fidelis seruus et prudens, quem  constituit Dominus super familiam suam, ut det illis cibum in tempore? Beatus ille seruus quem ueniens Dominus eius inuenerit sic facientem« Familia Christi uerbo predicationis pascitur, et fidelis famulus inuenitur, qui in tempore exspectantibus Dominum, necessariam escam credentibus prestat. Malus enim seruus sic reprehenditur: »Quod si dixerit malus seruus, Moram facit dominus meus uenire; ueniet dominus eius in die qua nescit, et hora qua ignorat;« et reliqua. Item arguit quare tempus non agnoscatur, dicendo: »Hypocrite, faciem celi nostis probare, tempus hoc quare non agnoscitis« ? Item Apostolus »In nouissimis diebus instabunt tempora periculosa« : et reliqua. Item Apostolus: »De temporibus autem et momentis non necesse habemus uobis scribere: uos enim ipsi diligenter scitis quia dies Domini, sicut fur in nocte, ita ueniet. Cum enim dixerint, Pax et securitas; tunc subitaneus illis apparebit interitus, quomodo dolores parturientis, et non effugient« . Item Apostolus: »Non retinetis memoria quia cum essem apud uos, hec dicebam uobis? Et nunc quid detineat, scitis, ut reueletur in suo tempore. Nam mysterium iniquitatis iam operatur; tantum qui tenet, modo teneat, donec de medio fiat: et tunc reuelabitur ille iniquus, quem Dominus iehsu interficiet spiritu oris sui« . Item Dominus in Euangelio increpat Iudeos: »Et tu, si cognouisses tempus uisitationis tue, forsitan permansisses; nunc autem abscondita sunt ab oculis tuis« . Et Dominus sic predicat ad Iudeos: »Penitentiam agite; completa sunt tempora, credite Euangelio« . Et ad Iudeos quidem recte completa dicebat, quia eorum tempora post eius predicationem et triginta et quinque, uel quadraginta annos finita sunt. Et in Daniele: »Quoadusque interfecta est bestia, et periit, et corpus eius datum est ut comburatur; et reliquarum bestiarum regnum translatum est, et magnitudo uite data est eis usque ad tempus et tempus;« quod grece dicitur, . Et insequitur: »Et ecce cum nubibus celi quasi Filius hominis ueniens« . Mysterium bestie e reliquarum bestiarum translatione intelligentibus Scripturam manifestum est.

4. Aduentus Domini diligendus est et exspectandus. Est enim magna beatitudo diligentibus eius aduentum, sicut testimonium perhibet beatus apostolus Paulus: »De cetero,« inquit, »reposita est mihi corona iustitie, quam reddet mihi Dominus iustus iudex in illa die: non autem mihi solum, sed et iis qui diligunt aduentum Domini« . Et Dominus in Euangelio: »Tunc iusti fulgebunt sicut sol in regno patris sui« . Item propheta: »Ecce enim tenebre et caligo operient terram super gentes; in te uero apparebit Dominus, et maiestas eius in te uidebitur« . Item propheta: »Qui uero exspectant Dominum, exsultabunt cum uirtute; producent pennas sicut aquile, current et non laborabunt, ambulabunt et non esurient« . Et plurima talia, que ad beatitudinem eorum pertinere, qui diligunt aduentum Domini, inueniuntur.

5. Quod autem nemo possit mensuras temporum colligere,  manifestum est. Euangelium quidem dicit, »De die illa et hora nemo scit:« ego autem pro possibilitate intellectus mei dico, neque diem, neque mensem, neque annum aduentus ipsius sciri posse; sed signa que sunt aduentus uidendo et credendo, et exspectare me conuenit, et credentibus escam hanc retribuere, ut exspectantes diligant aduentum eius, qui dixit, »Hec omnia cum uideritis, scitote quoniam prope est in ianuis.« Signa ergo euangelica et prophetica que in nobis completa sunt, aduentum Domini manifestant. Nam frustra aut qui querunt, aut qui calumniantur, dies et annos in computo comprehendere querunt, cum scriptum sit, quia »nisi abbreuiati fuissent dies illi, non fieret salua omnis caro: sed propter electos breuiabuntur dies illi« . Certum est tempus carere computo, quod breuiandum est a Domino, qui tempora constituit; appropinquasse autem aduentum eius, cuius signa aduentus aliqua uidemus ex iis que facta sunt, esse completa, et iterum dicit: »His autem fieri incipientibus, respirabitis et leuabitis capita uestra, quoniam appropinquabit redemptio uestra.« Que autem signa dixit uidenda, manifestum est in Euangelio sancti Luce: »Et Ierusalem calcabitur a gentibus, donec impleantur tempora gentium.« Hoc factum est, et fieri nulli dubium est. Et insequitur: »Et erunt signa in sole, et luna, et in stellis, et in terra pressura gentium.« Ea que patimur confiteri et pena compellit, si forte non curet uoluntas: nam in uno tempore et signa in celo, et pressuram gentium in terris ab hominibus uideri et sustineri manifestum est  . Et insequitur: »Arescentibus hominibus pre timore, et exspectatione que superuenient uniuerso orbi.« Nullam patriam, nullum locum nostris temporibus non affligi, aut humiliari certum est, sicut dictum est, »pre timore, et exspectatione que superuenient uniuerso orbi« : et omnia signa, que superius Euangelium legentibus manifestat, ex maxima parte completa sunt.

6. Quod autem dictum est, »Et predicabitur hoc Euangelium in uniuerso mundo, et tunc ueniet finis« ; primum quod ipsius Domini repromissio talis fuit, ut ipsi Apostoli eius nominis et resurrectionis testes fierent in Ierusalem, et in Iudea, et in Samaria, et usque ad extremum terre, et Apostolus he auctoritate docet: »Sed dico, numquid non audierunt? In omnem terram exiuit sonus eorum, et in fines orbis terre uerba eorum« . Item: »Propter spem que reposita est uobis, quam ante audistis in uerbo ueritatis Euangelii, quod aduenit in uos, sicut et in omni mundo est fructificans et crescens« . Sed ab Apostolis nuntiata [1 1Kb] fides in gentibus, habuit multos persecutores, ut retenta tardius inualesceret, ut illud impleretur, »Ante hec omnia, primum in uos manus immittent suas, et persequentur, et tradent uos in synagogas et in custodias, ducentes ad reges et ad presides, propter nomen meum« : ut illud impleretur  quod scriptum erat; »Et uelociter reedificaberis a quibus destructa es.« Nam ex quo clementissimi imperatores christiani Dei uoluntate esse ceperunt; quanquam paulatim fides, causa persecutionis, crescebat in seculo, factis regibus Christianis, ubique in paruo tempore Christi Euangelium penetrauit.

7. Expositio sane beati Danielis de Hebdomadibus, quam uir sanctus compresbyter noster Hieronymus exposuit, qualiter doctores Ecclesiarum tradidissent, lectorem suspendit. Nam si ipse doctissimus uir compresbyter noster ait periculosum esse de magistrorum Ecclesiarum iudicare sententiis, et alterum preferre alteri; quanto magis hoc lector facere non potest, quod magister facere dubitauit! Nos autem credimus quod Dominus ait: »Quia celum et terra transient; iota autem unum, uel unus apex non transiet a Lege, donec omnia fiant« . Quomodo ergo mysterium Hebdomadarum sit impletum usque ad natiuitatem et passionem Christi, admiror; cum illud in dimidio hebdomade Propheta locutus est, dicendo: »In dimidio hebdomade tolletur sacrificium meum, et supplicatio, desolationum interitus, et ad sacrificium abominatio« . Hec ergo abominatio si iam completa fuerat, quomodo Dominus monet et dicit: »Cum uideritis abominationem desolationis, quod dictum est per Danielem prophetam, stantem in loco sancto, qui legit, intelligat« ? Ego autem ne petitionis Beatitudinis tue contemptor essem, hec quemadmodum sensi, scripsi ad tuam Charitatem. Plenius autem dignare nos uerbo gratie tue rescribendo instruere et letificare.



EPISTOLA CXCIX [* 1Kb]  . DE FINE SAECULI  . Augustinus Hesychio, commonstrans quomodo sint intelligentia Scripture loca que uarie loquuntur de fine seculi; quodque prestat non inquirere tempus aduentus Christi, sed hoc agere ut unusquisque ad excipiendum illum sit paratus.

Domino beatissimo, et uenerabiliter suspiciendo fratri et cepiscopo HESYCHIO, AUGUSTINUS, in Domino salutem.



CAPUT PRIMUM.

1. Accepi litteras uenerationis tue, quibus ualde salubriter exhortaris ut Saluatoris nostri diligatur et desideretur aduentus. Facis hoc ut seruus bonus eiusdem patrisfamilias, auidus lucrorum Domini tui, et uolens habere plurimos socios dilectionis qua ipse precipue et perseueranter accenderis. Intuentes igitur quod commemorasti de Apostolo, quia Dominum dixit redditurum coronam iustitie, non tantum sibi, sed et omnibus qui diligunt manifestationem eius , ita recte uiuimus, et in hoc seculo tanquam peregrini agimus, cum se in hac dilectione cor nostrum proficienter extendit; siue  citius siue tardius ueniat quam putatur, cuius manifestatio fideli caritate diligitur, et pio desideratur affectu. Seruus quippe ille qui dicit, Moram facit dominus meus; et percutit conseruos suos, manducat et bibit cum ebriosis , non utique diligit manifestationem eius. Ex moribus enim apparet animus eius; quos mores, licet breuiter, ideo magister bonus curauit exprimere, id est superbiam atque luxuriam, ne quod dicebat, Moram facit dominus meus, desiderio domini sui dicere crederetur, quo ardebat ille qui dicebat: Sitiuit anima mea ad Deum uiuum: quando ueniam, et apparebo ante faciem Dei ? Dicendo enim, quando ueniam? moras se perpeti moleste ferebat; quia etiam quod tempore acceleratur, desiderio tardum uidetur. Quomodo autem tardus est eius aduentus, uel quomodo longe futurus est, cum ipsi Apostoli, tempore quo adhuc erant in carne, dixerint, Nouissima hora est ? quamuis a Domino audierint, Non est uestrum scire tempora. Hoc ergo nesciebant quod nescimus et nos ; et tamen quibus dictum est, Non est uestrum scire tempora, que pater posuit in sua potestate , diligebant eius manifestationem, et dabant conseruis suis in tempore cibaria, nec percutiebant eos dominando eis, nec luxuriabantur cum amatoribus mundi, dicentes, Moram facit Dominus meus.

2. Alia est ergo ignorantia temporum, alia labes morum amorque uitiorum. Nam et apostolus Paulus quando dicebat, Non cito moueamini mente, neque terreamini, siue per uerbum siue per epistolam, tanquam per nos missam, quasi instet dies Domini ; nolebat utique ut crederent eis qui iam propinquare Domini arbitrabantur aduentum: nec tamen uolebat ut, tanquam seruus ille, dicerent, Moram facit Dominus meus uenire, et traderent se superbie luxurieque perdendos; sed sic eos nolebat de propinquante die nouissimo falsis auscultare rumoribus, ut tamen uellet eos paratos aduentum Domini sui, lumbis accinctis et lucernis ardentibus opperiri : quibus dicit, uos autem, fratres, non estis in tenebris, ut uos dies ille tanquam fur comprehendat. Omnes enim uos filii lucis estis et filii diei; non sumus noctis neque tenebrarum . Ille autem qui sic dicit. Moram facit Dominus meus uenire, ut percutiat conseruos suos, et epuletur cum ebriosis, non est filius lucis, sed tenebrarum; et ideo eum tanquam fur dies ille comprehendet: quod unusquisque debet etiam de die huius uite sue nouissimo formidare. In quo enim quemque inuenerit suus nouissimus dies, in hoc eum comprehendet mundi nouissimus dies; quoniam qualis in die isto quisque moritur, talis in die illo iudicabitur.

3. Ad hoc pertinet quod in Euangelio secundum Marcum ita scriptum est: uigilate ergo, quia nescitis quando dominus domus ueniat; sero, an media nocte, an galli cantu, an mane, ne cum uenerit repente, inueniat uos dormientes. Quod autem uobis dico, omnibus dico, uigilate . Quibus enim omnibus dicit,  nisi electis et dilectis suis ad corpus eius pertinentibus, quod est Ecclesia? Non solum ergo illis dixit, quibus tunc audientibus loquebatur; sed etiam illis qui fuerunt post illos ante nos, et ad nos ipsos, et qui erunt post nos usque ad eius nouissimum aduentum. Numquid autem omnes inuenturus est dies ille in hac uita, aut quisquam dicturus est quod ad defunctos etiam pertineat quod ait, uigilate, ne cum repente uenerit, inueniat uos dormientes? Cur itaque omnibus dicit, quod ad eos solos pertineat qui tunc erunt, nisi quia eo modo ad omnes pertinet, quomodo dixi? Tunc enim unicuique ueniet dies ille, cum uenerit ei dies ut talis hinc exeat, qualis iudicandus est illo die. Ac per hoc uigilare debet omnis christianus, ne imparatum inueniat eum Domini aduentus. Imparatum autem inueniet ille dies, quem imparatum inuenerit sue uite huius ultimus dies. Certe enim hoc saltem manifestum erat Apostolis, non eorum temporibus, cum hic in carne uiuerent, Dominum esse uenturum: et tamen quis dubitet eos precipue uigilasse et seruasse quod omnibus dixit, ne imparatos repente ueniens inueniret?



CAPUT II.

4. Nondum sane intelligo quonam modo accipi debeat quod scripsit Sanctitas tua, propterea dixisse Dominum Apostolis, Non est uestrum nosse tempora uel momenta, que Pater posuit in sua potestate; quoniam secutus adiunxit, Sed eritis mihi testes in Ierusalem, et in Iudea, et in Samaria, et usque ad ultimum terre . Quem Scripture sensum sic exponis, ut dicas: Non ergo Apostolos testes consummationis mundi, sed nominis et resurrectionis sue uoluit intelligi. Non quidem ille ait, Non est uestrum predicare tempora; sed, Non est uestrum nosse: uerum si ita uis intelligi quod ait, Non est uestrum scire, ac si diceret, Non est uestrum scientes facere, id est, non est uestrum hoc docere; quis nostrum docere audeat, uel se scire presumat quod Deus ille magister nec eos discipulos docuit, a quibus presentibus interrogatus est presens, nec illi tam sancti magnique doctores Ecclesiam docere potuerunt?

5. An respondebitur, hec non docuisse Apostolos, sed Prophetas? Hoc enim aisti, et uerum est, quod ea que futura sunt, sanctorum Prophetarum uocibus cognoscuntur, qui priusquam fierent, inquis, ea que futura erant, uoluntate diuina hominibus sunt locuti. Sed si uenratio tua satis admiratione plenum esse dicit, si ea Deus que predici uoluit, ad hominum sensus penitus non posse peruenire constituit; quanto maiore admiratione plenam est, si ea que Prophete hominibus sunt locuti, hec Apostoli uel scire sunt prohibiti uel docere! Quomodo autem Prophete ista, de quibus agitur, tempora docentes, non intelligerentur ab Apostolis, si intelliguntur a nobis? aut si eos Apostoli intellexerunt, istam mensuram temporis prophetantes; quomodo non docerent quod intellexerunt, quando per eorum preconium et ipsi Prophete innotescebant, qui eos suis Libris ista docuerunt? Et ideo per quas Litteras ea ipsi didicerant, per easdem poterant alii quoque in his gentibus discere, in quibus Apostoli auctoritatem propheticam commendabant. Cur ergo eis dictum est,  Non est uestrum scire, uel si ita intelligendum est. Non est uestrum docere tempora, que Pater posuit in sua potestate; quandoquidem sic ea docebant, cum hi in quorum Litteris discerentur, per illos innotescebant? Unde credibilius est, non Deum noluisse sciri quod uoluit [1 1Kb] predicari, sed noluisse predicari quod uidebat non utiliter sciri.

6. Cur ergo, inquis, de temporibus cognoscendis ipse Dominus monet, ubi dicit: »Quisnam est fidelis seruus et prudens, quem constituit dominus super familiam suam, ut det illis cibum in tempore?« etc. Imo uero monet, non ut bonus seruus cognoscat temporum finem; sed ut omni tempore in opere bono uigilet, quia nescit temporum finem. Non monet ut tempora, que Pater posuit in sua potestate, assequamur super Apostolos; sed monet ut quoniam nescimus quando ueniat Dominus, in cordis preparatione imitemur Apostolos: unde iam supra satis locutus sum. Arguit autem Iudeos quare tempus non cognoscant, dicens, Hypocrite, faciem celi potestis probare, etc. ; quoniam illud tempus non agnoscebant quod iam uolebat agnosci, id est primi aduentus sui, quo in eum crederent qui alterum eius aduentum uellent exspectare uigilantes, quandocumque futurus esset. Qui enim aduentum Domini non cognouerit primum, preparare se non poterit ad secundum, credendo in eum fideliterque uigilando, ne illum tanquam fur in tenebris comprehendat, siue tardius uenerit, siue citius quam speratur.



CAPUT III.

7. Dicit etiam, sicut admones, apostolus Paulus, In nouissimis temporibus instabunt tempora periculosa, et reliqua . Sed numquid ideo docet tempora, que Pater posuit in sua potestate? aut ideo quisquam nouit quam longa uel breuia sint eadem ipsa, que fatendum est esse nouissima? Cogitare quippe debemus quam olim dictum sit, Filioli, nouissima hora est .

8. Rursus eumdem apostolum dixisse commemoras: De temporibus autem et momentis non necesse habemus scribere uobis: uos enim ipsi diligenter scitis quia dies Domini sicut fur in nocte, ita ueniet; et cum dixerint, Pax et securitas, tunc subitaneus illis apparebit interitus, quomodo dolores parturientis, et non effugient . Et hic non dixit post quantum temporis hoc futurum sit, sed quomodo futurum sit; id est, non quanta erit etatis breuitas uel prolixitas, sed quantumlibet interuallum sit spatiumque temporis, non tamen eis hoc ueniet malum nouissimum, nisi cum dixerint, Pax et securitas. Quibus uerbis uidetur Apostolus huius nouissimi diei uel spem uel timorem ab hoc nostro tempore remouisse: non enim uidemus ipsos amatores huius seculi, quibus subitaneus apparebit interitus, iam dicere, Pax et securitas.

9. Quid ergo scire sufficiat, satis ipse demonstrat Apostolus, dicendo, De temporibus et momentis non opus habemus uobis scribere; uel sicut alii codices habent, Non opus habetis uobis scribi. Nec secutus adiunxit,  uos enim ipsi diligenter scitis quantum temporis restet; sed ait, uos enim ipsi diligenter scitis, quia hora Domini sicut fur in nocte, ita ueniet. Hoc ergo scire opus est, ut curent filii lucis esse et parato corde uigilare, qui nolunt ab illa hora sicut a nocturno fure comprehendi. Nam si ad cauendum hoc malum, id est, ne hora Domini tanquam fur inueniat imparatum, opus esset nosse temporum spatia, non diceret Apostolus non opus esse ut hoc scriberet, sed hoc potius eis esse scribendum tanquam doctor prouidentissimus iudicaret. Nunc autem nec illis hoc opus esse monstrauit, quibus sufficiebat ut scirent imparatis atque dormientibus horam Domini sicut furem esse uenturam, atque hoc sciendo essent ipsi uigilanter parati post quantalibet tempora ueniret; et suum seruauit modum, ut licet apostolus, non tamen presumeret alios docere quod Apostolis Dominum dixisse cognouerat, Non est uestrum scire.

10. Ponis etiam quod idem ipse dixit apestolus: Non retinetis memoria quia cum essem apud uos, hec dicebam uobis? Et nunc quid detineat, scitis, ut reueletur in suo tempore. Nam mysterium iam operatur iniquitatis; tantum qui tenet, modo teneat, donec de medio fiat: et tunc reuelabitur ille iniquus, quem Dominus iehsu interficiet spiritu oris sui . Que uerba apostolica utinam non tantummodo ponere, uerum etiam exponere dignareris: ita sane obscura sunt et mystice dicta, ut tamen appareat eum nichil de statutis dixisse temporibus, nullumque eorum interuallum spatiumque apernisse. Ait enim, ut reueletur in suo tempore: nec dixit post quantum temporis hoc futurum sit. Deinde subiunxit, Iam enim mysterium operatur iniquitatis. Hoc iniquitatis mysterium quomodolibet intelligatur quid sit, ab alio sic, ab alio autem sic; quamdiu tamen operetur, occultum est. Neque id expressit Apostolus tanquam homo ex eorum numero quibus dictum est, Non est uestrum scire tempora: quamuis enim nondum inter eos erat, quando eis hoc dictum est; ad eorum tamen collegium atque societatem etiam ipsum non ambigimus pertinere.

11. Item quod sequitur, Tantum qui modo tenet, teneat, donec de medio fiat: et tunc reuelabitur ille iniquus, quem Dominus iehsu interficiet spiritu oris sui, docet nos Antichristum manifestum futurum: siquidem ipsum uidetur aliquanto euidentiori significatione tetigisse interficiendum spiritu oris Domini Iesu Christi; sed post quantum temporis istud erit, nec saltem obscure locutus est. Quisnam sit enim qui modo tenet, uel quid teneat, uel quid sibi uelit quod ait, de medio fiat, potest quisque se coarctare ut intelligat, uel aliquatenus suspicetur, quoniam quoquo modo scriptum legit: quamdiu autem teneat, et post quanta temporum spatia de medio fiat, hic omnino tacetur.



CAPUT Iu.

12. Item Dominus, inquis, in Euangelio increpat Iudeos, dicens: »Et tu, si cognouisses tempus uisitationis tue, forsitan permansisses; nunc autem abscondita sunt de oculis tuis« . Sed hoc ad tempus primi aduentus Domini pertinet, non  secundi, de quo nunc questio est. De secundo quippe aduentu suo dixit, Non est uestrum scire tempora, non de primo: de illo enim ab eo quesierunt Discipuli quem sperabant, non de isto quem iam uidebant. Si enim primum eius aduentum Iudei cognouissent, nunquam Dominum glorie crucifixissent ; et ideo non euerti, sed permanere potuissent. Iamuero quod ait ad eos, Penitentiam agite; completa sunt tempora, credite [1 1Kb] Euangelio , etiam ipse firmasti de iis temporibus dictum esse Iudeorum, que continuo post paucos annos fuerant transitura, et nunc nouimus iam esse transacta, euersa scilicet ciuitate in qua regnum eorum fuerat constitutum.

13. Proinde quod ex Daniele de interfecta bestia posuit uenerabilitas tua, et de reliquarum bestiarum regno, et inter hec de filio hominis ueniente cum nubibus celi, manifestum esse dixisti intelligentibus Scripturam. Sed si dignatus fueris exponere quomodo ista pertineant ad cognoscendum temporis spatium post quod erit Saluatoris aduentus, ita ut inueniantur sine ulla ambiguitate manifesta; fatebor etiam ipse cum magna actione gratiarum, illud quod ait Dominus, Non est uestrum scire tempora, tantummodo Apostolis esse dictum, non posteris eorum, qui ea fuerant cognituri.



CAPUT u.

14. Diligendus ergo est, et exspectandus Domini, sicut sancte hortaris, aduentus; magnamque dicis esse beatitudinem diligentibus eius aduentum, et adhibes Apostoli testimonium, cuius uerba sic ponis: De cetero reposita est mihi corona iustitie, quam reddet mihi Dominus iustus iudex in illa die: non solum autem mihi, sed et his qui diligunt aduentum Domini . Tunc enim, sicut ex Euangelio commemoras, Iusti fulgebunt sicut sol in regno Patris sui : et quod propheta dicit, Ecce enim caligo et tenebre operient terram super gentes; in te uero apparebit Dominus, et maiestas eius in te uidebitur : item quod scriptum est, Qui uero exspectant Dominum, exsultabunt cum uirtute; producent pennas sicut aquile, current et non laborabunt, ambulabunt et non esurient .

15. Hoc plane piissime et uerissime dicis, commendans eorum beatitudinem, qui diligunt aduentum Domini. Sed et illi quibus dicebat Apostolus, Non cito moueamini mente, quasi instet dies Domini, diligebant utique aduentum Domini: nec eos hoc dicens Doctor Gentium ab illa dilectione frangebat, qua ut inflammarentur uolebat; et ideo nolebat ut crederent eis a quibus audiebant instare diem Domini, ne forte cum transisset tempus quo cum crediderant esse uenturum, et uenisse non cernerent, etiam cetera fallaciter sibi promitti arbitrantes, et de ipsa mercede fidei desperarent. Non ergo ille diligit aduentum Domini, qui eum asserit propinquare, aut ille qui asserit non propinquare; sed ille potius qui eum, siue prope siue longe sit, sinceritate fidei, firmitate spei, ardore caritatis exspectat. Nam si tanto magis diligitur Dominus,  quanto magis creditur et predicatur citius esse uenturus; magis eum diligebant qui eius aduentum iam instare dicebant, quam hi quos Apostolus eis credere prohibebat, uel ipse Apostolus qui hoc utique non credebat.



CAPUT uI.

16. Si autem onerosa non est infirmitas mea Sanctitati tue, peto apertius non graueris exponere quomodo dixeris neminem posse temporum mensuras colligere; ne forte et hoc mihi uideatur quod etiam Charitati tue, et frustra quilibet nostrum instrui exspectet ab altero. Cum hoc enim dixisses, deinde subdidisti et aisti: Euangelium quidem dicit, »De die et hora nemo scit« : ego autem, inquis, pro possibilitate intellectus mei dico, neque mensem neque annum aduentus ipsius sciri posse. Ita enim hoc uidetur sonare, tanquam non possit sciri quo anno uenturus sit, sed possit sciri qua hebdomade annorum, uel qua decade; tanquam dici possit atque definiri intra illos uel illos septem annos, aut intra illos uel illos decem annos. Quod si ne hoc quidem comprehendi potest, quero utrum sic saltem possit definiri tempus aduentus eius, ut cum uenturum esse dicamus intra istos, uerbi gratia, quinquaginta uel centum annos, uel quotlibet seu maioris numeri seu minoris annorum, sed in quo eorum, nos ignorare. Hoc si iam comprehendisti, multum est quod comprehendere potuisti. Idipsum est autem quod rogo ut nobis benignus impertias, adhibens idonea documenta quibus id potueris indagare: si autem neque hoc te comprehendisse presumis, hoc sentis quod ego.

17. Nouissima enim esse ista tempora, multis rerum signis apparentibus, que Dominum predixisse legimus, omnes qui ea credimus, cernimus. Sed et mille annorum tempus, si eorum finis esset seculi finis, posset uniuersum dici nouissimum tempus, uel etiam nouissimus dies, quia scriptum est, Mille anni ante oculos tuos, tanquam dies unus ; ut quidquid per eosdem mille annos gereretur, nouissimo tempore uel nouissimo die diceretur geri Iterum enim dico, quod in hac causa sepe dicendum est: consideremus ante quam multos annos dixerit beatus Ioannes euangelista, Nouissima hora est. Nam si tunc essemus, hoc audito, quando crederemus tot annos postea transituros, ac non potius, ipso adhuc Ioanne in corpore constituto, Dominum speraremus esse uenturum? Neque enim dixit, Nouissimum tempus est, aut nouissimus annus, aut mensis, aut dies; sed, Nouissima hora est: et ecce ista hora quam longa est! nec tamen est ille mentitus: sed utique intelligendus est horam pro tempore posuisse. Quod nonnulli sic accipiunt, ut sex annorum millia constituant uelut unum diem, eumque in partes uelut horas duodecim partiantur, ut sic quingentos annos postremos hora uideatur habere postrema: in quibus annis iam Ioannes, inquiunt, loquebatur, quando nouissimam horam esse dicebat.

18. Sed aliud est nosse aliquid, aliud suspicari. Cur enim non potius, si sex annorum millia deputandus est unus dies, non duodecima, sed uicesima quarta  pars eius una hora est, id est, non quingenti, sed ducenti quinquaginta anni? Totus enim dies, totus circumitus solis uerius nuncupatur, non ab Oriente usque in Occidentem, sed ab Oriente usque in Orientem, unde toto die peracto, id est uiginti et quatuor horis, rursus exoritur: ac per hoc hora ista nouissima, ex quo tempore id locutus est Ioannes, ante ferme septuaginta annos, ut minimum, iam reperitur esse transacta, et nondum uenit terminus seculi. Huc accedit, quia inspecta diligenter ecclesiastica historia, reperitur Ioannes apostolus longe ante fuisse defunctus, quam quinque millia quingenti anni a generis humani exordio complerentur. Nondum erat itaque hora nouissima, si sex millium annorum pars duodecima, id est quingenti anni, uelut unius hore spatium deputatur. Perro si secundum Scripturas unum diem mille annos esse ponamus, multo magis olim transiit tam longe diei hora nouissima; non dico si uicesima quarta pars eius, qui sunt anni paulo amplius quadraginta, sed si duodecima deputetur, que illos annos duplos habet. Unde conuenientius ille apostolus creditur horam posuisse pro tempore; que hora quam longa sit, ignoramus, quia non est nostrum scire tempora, que Pater posuit in sua potestate: quamuis eam nouissimam esse nouerimus, multo magis utique nos, quam qui fuerunt ante nos, ex quo esse uel dici cepit hora nouissima.



CAPUT uII.

19. Quod autem ideo uidetur uenerationi tue comprehendi non posse temporum mensuras, ut definiatur quo anno futurus est finis, quia secundum promissionem Domini breuiabuntur dies illi, prorsus non intelligo. Si enim sic breuiabuntur, ut fiant ex pluribus pauciores; quero secundum quam ueritatem futuri erant plures, nisi breuiarentur? Hebdomades enim sancti Danielis non ad primum Domini aduentum, sicut pluribus uisum est, sed ad secundum potius existimas pertinere. Itanc ergo breuiabuntur, ut uel una in eis hebdomada minus futura sit, et falsa erit prophetia, que tanta diligentia numerum hebdomadarum definire curauit, ut quiddam diceret etiam dimidio hebdomadis implendum? Miror si per prophetiam Christi destruitur prophetia Danielis. Deinde quale est ut putemus ignorasse Danielem, uel potius angelum, a quo ista dicebat breuiaturum Dominum dies illos, et errasse ut hoc diceret; uel scisse quidem, sed ei quem docebat fuisse mentitum? Quod si absurdum est, cur non potius credimus secundum id quod breuiaturus est Dominus dies illos, tot hebdomadas prophetasse Danielem? si tamen ad secundum Domini aduentum , ille numerus refertur annorum.

20. Postremo, multo certius securiusque dicitur Domini aduentum intra septuaginta, aut, ut plurimum, intra centum annos futurum, si hebdomades iste ipsum prenuntiant. Anni enim quadringenti nonaginta sunt in hebdomadibus septuaginta: a natiuitate autem Domini hodie computantur anni ferme quadringenti uiginti; a resurrectione autem uel ascensione eius, anni plus minus trecenti nonaginta. Ac per hoc,  si ex quo natus est computetur, septuaginta sunt reliqui; si ex quo passus est, circiter centum remanent: intra quos Danielis omnes hebdomades, si de nouissimo eius aduentu prophetate sunt, implebuntur. Qui ergo dicit, Intra tot annos erit, tunc falsum dicit si ultra erit: sed quia breuiabuntur, pauciores poterunt esse, non plures. Recte itaque dicitur, Intra hos erit, quoniam quantumlibet breuientur, uerum erit: ipsa namque breuiatio si eo modo intelligenda est ut pauciores fiant, ultra eos diem Domini uenire non patitur, sed magis magisque intra eos quanto fuerint pauciores. Non igitur ista breuiatio turbat computatorem qui eo modo definierit, ut dicat intra tot annos diem Domini esse uenturum; sed adiuuat potius, quoniam quanto magis ad paucitatem redigentur dies, tanto magis erit intra, et ultra esse non poterit: atque ideo uerum erit quod ita definitur, ut dicatur, Intra tot annos erit, quamuis nesciatur quo anno futurum sit.

21. Proinde tota questio est utrum Danielis Hebdomades primo aduentu Domini implete sint, an finem seculi prophetauerint, an ad utrumque pertineant. Neque enim qui etiam hoc saperent, defuerunt dicentes, tempore primi aduentus Christi esse completas, et inde usque ad finem seculi totidem rursus esse complendas. Equidem uideo quia si primus eas non compleuit aduentus, necesse est ut secundus eas compleat; quoniam prophetia illa non potest esse falsa: que si tempore primi aduentus impleta est, non cogit intelligi quod etiam de fine seculi implebitur. Ac per hoc incertum est, etiamsi uerum est; neque negandum quidem, sed neque presumendum est id futurum. Relinquitur itaque, ut qui uult cogere istam prophetiam credi seculi fine complendam, contendat quantum potest, et ostendat si potest, primo aduentu Domini non fuisse completam, contra tot expositores diuinorum eloquiorum, qui hinc non solum computatione temporum, uerum etiam rebus ipsis completam fuisse demonstrant, maxime quod ibi scriptum est, Et ungetur Sanctus sanctorum: uel propter quod in eadem prophetia hebrei codices expressius habent, Occidetur Christus, et non erit eius . id est, non erit eius ciuitatis; quoniam sic alienatus est a Iudeis, qui eum propterea Saluatorem redemptoremque suum non esse crediderunt, quia occidere potuerunt. Neque enim in fine seculi ungendus aut occidendus est Christus, ut ista prophetia Danielis tunc exspectetur implenda, que nondum credatur impleta.



CAPUT uIII.

22. Quod autem de signis euangelicis et propheticis, que fieri cernimus, propinquum Domini aduentum sperare debeamus, quis negat? quotidie quippe magis magisque fit proximus. Sed quanto interuallo propinquet, hoc, dictum est, non est uestrum scire. uide quando dixit Apostolus, Nunc enim propior est nostra salus, quam cum credidimus. Nox precessit, dies autem appropinquauit : et ecce quot anni transierunt! nec tamen quod dixit falsum est. Quanto magis nunc dicendum est propinquare  Domini aduentum; quando tantus est ad finem factus accessus! Apostolus certe, Spiritus, inquit, manifeste dicit quia in nouissimis temporibus recedent quidam a fide . Nondum utique erant eadem tempora, hereticorum scilicet et talium, quales eodem sermone describit; sed iam uenerunt: ac per hoc in nouissimis temporibus uidemur etiam per ipsos de fine seculi commoneri. Itemque alibi dicens, Hoc autem scitote, quoniam in nouissimis diebus instabunt tempora seua, uel, sicut alii codices habent, periculosa: deinde qualia futura sint exprimens, Erunt enim homines, inquit, seipsos amantes, amatores pecunie, elati, superbi, blasphemi, parentibus non obedientes, ingrati, scelesti, irreligiosi, sine affectione, detractores, incontinentes, immites, sine benignitate. proditores, procaces, cecati, uoluptatum amatores magis quam Dei, habentes speciem pietatis, uirtutem autem eius abnegantes. Mirum si tales homines aliquando defuerunt. Denique quia et tunc erant, adiungit ac dicit. Et hos deuita. Ex his enim sunt qui penetrant domos. Non ait, Penetrabunt, tanquam et hic futurum prenuntians, sicut supra dixerat, Instabunt tempora periculosa; sed ait, Penetrant domos, et captiuas ducunt mulierculas : non ait, Ducent, uel, ducturi sunt; sed, iam ducunt.

23. Nec putandus est hoc loco, pro temporis futuri uerbis, presentis temporis uerba posuisse; quandoquidem illos ab eo cui scribit, euitari admonebat. Nec tamen frustra dixit, In nouissimis diebus instabunt tempora periculosa; et hinc ea periculosa futura demonstrans tales homines futuros esse predixit, nisi quia tanto plures erunt, magisque abundabunt, quanto magis propinquatur ad finem. uidemus ergo tales nunc abundare. Sed quid, si abundantiores erunt post nos, et omnino abundantissimi quando iam iamque ipse finis instabit, qui quamdiu aberit ignoratur? Nouissimi quippe dies dicti sunt, et in ipsis primis Apostolorum diebus, cum Domini in celum recens esset ascensus, quando die Pentecostes misit promissum Spiritum sanctum, et quidam stupebant admirantes eos qui linguis quas non didicerant, loquebantur, quidam uero irridentes, musto plenos esse dicebant. Quo die Petrus loquens ad illos qui de hac re uarie mouebantur: Non enim sicut, inquit, suspicamini, ebrii sunt isti, cum sit hora diei tertia. Sed attendite quoniam hoc est quod dictum est per prophetam, Erit in nouissimis diebus, dicit Dominus, effundam de Spiritu meo super omnem carnem, etc. .

24. Iam tunc ergo erant dies nouissimi; quanto magis nunc, etiamsi tantum dierum remansit usque in finem, quantum ad hunc diem a Domini ascensione transactum est, uel aliquid siue minus restet siue amplius? quod profecto nescimus, quia non est nostrum scire tempora uel momenta, que Pater posuit in sua potestate: cum tamen sciamus, in nouissimis temporibus, in nouissimis diebus, in nouissima hora nos agere, sicut Apostoli; sed multo magis qui fuerunt post illos ante nos, et multo magis nos, et magis quam nos qui erunt post nos, donec ad illos ueniatur qui  erunt, si dici potest, nouissimorum nouissimi, atque ad ipsum omnino nouissimum, quem uult intelligi Dominus, ubi dicit, Et resuscitabo eum in nouissimo die : qui quam longe absit, comprehendi non potest.



CAPUT IX.

25. Signa que in Euangelio futura predicta sunt, sicut commemorat Sanctitas tua, secundum Lucam , eadem sunt secundum Mattheum , et secundum Marcum . Hi enim tres narrant que dixerit Dominus, cum interrogatus esset a discipulis suis, quando futura essent que de templi euersione predixerat, et quod signum esset aduentus eius, et consummationis seculi. Non enim discrepant rebus, si alius aliquid dicit quod alius tacet, aut alio modo dicit: magis autem collata inuicem iuuant, ut legentis intellectus regatur. Sed de omnibus disputare nunc longum est. Interrogantibus enim Dominus ea respondit, que iam ex illo tempore fuerant secutura, siue de excidio Ierusalem, unde orta est ipsius interrogationis occasio; siue de aduentu suo per Ecclesiam, in qua usque ad finem uenire non cessat: in suis enim ueniens agnoscitur, dum eius quotidie membra nascuntur; de quo aduentu ait, Amodo uidebitis Filium hominis uenientem in nubibus : de quibus nubibus dictum est per prophetam, Mandabo nubibus meis ne pluant super eam : siue de ipso fine, in quo apparebit uiuos iudicaturus et mortuos.

26. Cum itaque signa dicat, que ad ista tria pertinent, id est, ad excidium illius ciuitatis; ad aduentum eius in corpore suo, quod est Ecclesia; ad aduentum eius in capite Ecclesie, quod est ipse: quod eorum signorum ad quod horum trium referendum sit, diligenti consideratione ceruendum est, ne forte quod pertinet ad euersionem Ierusalem, ad finem seculi referendum putemus; aut e contrario quod ad finem seculi pertinet, affirmemus ad ciuitatis illius excidium pertinere; aut quod pertinet ad eius aduentum in corpore suo, quod est Ecclesia, dicamus pertinere ad eius aduentum nouissimum in corpore suo, quod est caput Ecclesie; aut rursus quod pertinet ad aduentum eius nouissimum per seipsum, ad eum pertinere asseueremus aduentum qui est per Ecclesiam. In quibus omnibus sunt quedam manifesta, quedam uero sic obscura, ut uel laboriosum sit ea diiudicare, uel temerarium, quamdiu non intelliguntur, de his aliquid definire.

27. Quis enim non uideat ad illam ciuitatem pertinere quod dictum est, Cum autem uideritis circumdari ab exercitu Ierusalem, tunc scitote quia appropinquauit desolatio eius ? Item quis non uideat ad aduentum Domini nouissimum pertinere quod dictum est, Cum uideritis hec fieri, scitote quoniam prope est regnum Dei? Illud autem quod dictum est, ue pregnantibus et nutrientibus in illis diebus. Orate autem ut non fiat fuga uestra hieme uel sabbato. Erit enim tunc tribulatio magna, qualis non fuit ab initio mundi, neque fiet; sic est positum secundum Mattheum, et secundum  Marcum, ut incertum sit utrum de excidio illius ciuitatis, an de seculi fine intelligi debeat. Sic enim hoc ipsum legitur apud Marcum, ue autem pregnantibus et nutrientibus in illis diebus. Orate ut hieme non fiant. Erunt enim dies illi tribulationis tales, quales non fuerunt ab initio creature quam condidit Deus, usque nunc, neque fient. Et nisi breuiasset Dominus dies illos, non fuisset salua omnis caro: sed propter electos, quos elegit, breuiauit dies. Non dissimiliter et Mattheus. Hoc autem Lucas ita posuit, ut appareat ad illius ciuitatis excidium pertinere; nam sic apud eum legitur: ue autem pregnantibus et nutrientibus in illis diebus. Erit enim pressura magna super terram, et ira populo huic; et cadent in ore gladii, et captiui ducentur in omnes gentes; et Ierusalem calcabitur a gentibus, donec impleantur tempora nationum.

28. Unde autem ad hoc uentum est, Mattheus ita scribit: Cum ergo uideritis abominationem desolationis, que dicta est a Daniele propheta, stantem in loco sancto, qui legit, intelligat: tunc qui in Iudea sunt, fugiant in montes; et qui in tecto, non descendat tollere aliquid de domo sua; et qui in agro, non reuertatur tollere tunicam suam. ue autem pregnantibus et nutrientibus in illis diebus, etc. Marcus uero ita: Cum autem uideritis abominationem desolationis stantem ubi non debet, qui legit, intelligat: tunc qui in Iudea sunt, fugiant in montes; et qui super tectum, ne descendat in domum, nec intreat ut tollat quid de domo sua; et qui in agro erit, non reuertatur retro tollere uestimentum suum. ue autem pregnantibus et nutrientibus in illis diebus, et reliqua. Lucas uero ut ostenderet tunc factam fuisse abominationem desolationis, que a Daniele predicta est, quando expugnata est Ierusalem, hec eodem loco Domini uerba commemorat: Cum autem uideritis circumdari ab exercitu Ierusalem, tunc scitote quia appropinquauit desolatio eius. Apparet itaque tunc ibi positam desolationis abominationem, de qua duo illi euangeliste locuti sunt. Denique etiam iste similiter sequitur: Tunc qui in Iudea sunt, fugiant in montes. Et pro eo quod dixerunt illi, et qui super tectum, ne descendat in domum, nec intreat ut tollat quid de domo; iste dixit, et qui in medio eius sunt, discedant: ut ostenderetur illis uerbis apud alios euangelistas positis, festinationem fuge fuisse preceptam. Et pro eo quod illi posuerunt, et qui in agro erit, non reuertatur retro tollere uestimentum suum; apertius iste ait, et qui in regionibus, non intrent in eam; quia dies ultionis hi sunt, ut impleantur omnia que scripta sunt. Deinde similiter etiam iste sequitur, ut prorsus manifestum sit de hac re ipsa omnium trium esse hunc Euangelii locum, ue autem pregnantibus et nutrientibus in illis diebus, et cetera ad hoc pertinentia, que iam commemoraui superius.

29. Lucas ergo patefecit quod esse posse incertum non ad seculi finem, sed ad expugnationem Ierusalem pertinere id quod dictum est de abominatione desolationis, et quod dictum est de dierum breuiatione propter electos; quia etsi ea ipse non dixit, dixit tamen apertius cetera de hoc ipso, quo et ista pertinere  monstrauit. Non enim debemus ambigere, quando euersa est Ierusalem, fuisse in illo populo electos Dei, qui ex circumcisione crediderant, siue fuerant credituri, electi ante constitutionem mundi, propter quos breuiarentur dies illi, ut tolerabilia mala fierent. Nam quidam conuenientius intellexisse mihi uidentur, mala ipsa significata nomine dierum, sicut dicti sunt dies mali in aliis diuine Scripture locis : neque enim dies ipsi mali sunt, sed ea que fiunt in eis. Ipsa ergo dicta sunt breuiari, ut Deo donante tolerantiam minus sentirentur, ac sic que magna essent breuia fierent.

30. Sed siue isto modo intelligenda sit dierum illa breuiatio, siue quod ad paucitatem redigerentur, siue quod cursu solis celeriore breuiarentur; non enim desunt qui et hoc existiment, ita scilicet dictos breuiores dies futuros, sicut fuit longior dies, orante Iesu Naue : tamen Lucas euangelista et hanc dierum breuiationem, et abominationem desolationis, que duo ipse non dixit, sed Mattheus Marcusque dixerunt, ad euersionem Ierusalem docuit pertinere, alia cum eis dicens apertius de hac eadem re, que illi posuerunt obscurius. Nam Iosephus qui Iudaicam scripsit historiam, talia mala dicit illi populo tunc accidisse, ut uix credibilia uideantur: uode non immerito dictum est, talem tribulationem nec fuisse a creature initio, nec futuram. Sed etsi tempore Antichristi talis aut maior forsitan erit, intelligendum est de illo populo dictum, quod ei talis amplius futura non erit: si enim Antichristum illi primitus et precipue recepturi sunt, facturus est tunc idem populus tribulationem potius quam passurus.

31. Non est ergo cur putemus Hebdomadas prophete Danielis, uel propter dierum breuiationem fuisse turbatas, uel illo iam tempore non fuisse completas, sed in fine seculi esse complendas. Non enim ante passionem Domini implete sunt. Quod qui putant, rectissime tua sententia refelluntur, qua dixisti: Hec ergo abominatio si iam completa fuerat, quomodo Dominus monet et dicit, »Cum uideritis abominationem desolationis, quod dictum est per Danielem prophetam, stantem in loco sancto, qui legit, intelligat« ? His uerbis Beatitudinis tue illi merito corrigendi sunt, qui dicunt eam, cum hec Dominus loqueretur, uel ante passionem resurrectionemque eius fuisse completam. Qui autem dicunt, sicut apertissime etiam Lucas euangelista testatur, tunc fuisse factam, quando euersa est Ierusalem, quid eis respondeatur, uidere debent qui in fine seculi uel circa finem existimant hec futura; quanquam ipsa desolationis abominatio propter obscuritatem dicti non uno modo ab omnibus potuerit intelligi.

32. Et quod dictum est, Qui est in tecto, non descendat tollere aliquid de domo sua; et qui in agro, non reuertatur tollere tunicam suam; potest congruentius intelligi spiritualiter, quod in tribulationibus omnibus est cauendum, ne quisque deuictus ad carnalem uitam de spirituali sublimitate descendat, aut qui profecerat  in anteriora se extendens, deficiendo in posteriora respiciat. Quod si in omni tribulatione, quanto magis in illa cauendum precipi debuit, que talis futura predicta est illi ciuitati, qualis non fuit ab initio, neque fiet; et si in ista, quanto magis in illa, que nouissima futura est orbi terre, id est Ecclesie toto orbe diffuse! Nam et ipse Lucas, non quidem quando a discipulis suis de aduentu suo Dominus interrogatus est, ubi hoc Mattheus commemorauit et Marcus, sed alio loco ubi Pharisei quesierunt ab illo quando ueniet regnum Dei, tale aliquid eum dixisse narrauit: In illa, inquit, hora, qui fuerit in tecto, et uasa eius in domo, ne descendat tollere illa; et qui in agro, similiter non redeat retro .

33. Sed nunc propter computationem temporum de Danielis Hebdomadibus agitur, que si circa tempora primi aduentus Domini complete non sunt, atque in fine complende sunt, Apostolos hoc ignorasse, uel scisse quidem, sed docere prohibitos fuisse quis credat? Quanquam si hoc ita est, utiliter nesciunt gentes quod Dominus docere prohibuit eos quos gentium uoluit esse doctores. Si autem iam complete sunt, quia iam est unctus Sanctus sanctorum, iam occisus est Christus, ut non esset ciuitatis eius, iam de templo illo sublatum est sacrificium, sublata est unctio, merito Apostolis de fine querentibus responsum est, Non est uestrum scire tempora, que Pater in sua potestate posuit; quoniam tempora que per Danielis prophetiam scire poterant, non ad finem seculi, de quo quesierant, pertinebant.



CAPUT X.

34. Signa uero de celo et terra, numquid maiora nos uidimus, quam qui fuerunt ante nos? Nonne si gentium legatur historia, tanta mira reperiuntur extitisse de celo terraque, ut aliqua etiam non credantur? Sed, ut multa omittam que persequi longum est, duos soles quando nos uidimus? quos uisos litteris mandauerunt qui tunc fuerunt, antequam Dominus uenisset in carne. Quando nos uidimus solem sic obscuratum, quemadmodum obscuratus est, cum Lumen mundi penderet in ligno? nisi forte defectus solis et lune, quos consueuerunt computatores siderum annotare atque predicere, inter celestia prodigia numerabimus, quia lunam sepius in sua plenitudine, solem uero rarius, sed tamen uidimus in fine lune secundum eorum computum defecisse. Non erat talis solis ille defectus, quando crucifixus est Christus, et ideo uere mirabilis erat et prodigiosus. Pascha quippe fuerat Iudeorum, quod nonnisi in lune plenitudine celebratur: secundum astrologorum autem numeros certum est solem, quando luna plena est, non posse deficere, sed quando finis est lune; non quidem semper, sed aliter nunquam, cum secundum illos numeros deficit. Quid ergo tale unquam quisquam meminit apparuisse de celo, ex quo Dominus illa predixit, quale apparuit quando passus est? Quare si apparebunt etiam talia, si non spiritualiter potius intelligenda sunt, tunc apparebunt, quando finis sic appropinquabit ut debeant apparere.

35. Bellis autem per diuersa interualla temporum  et locorum quando non terra contrita est? Nam, ut nimis antiqua preteream, sub imperatore Gallieno, cum Romanas prouincias barbaries usquequaque peruaderet, quam multos fratres nostros qui tunc erant in carne, putamus propinquum finem credere potuisse, quoniam longe post ascensionem Domini factum est! ac per hoc etiam ista qualia futura sint, cum fuerit omnino finis proximus, ignoramus; si tamen hec non ita predicta sunt, ut in Ecclesia potius intelligi debeant. Due quippe gentes sunt, et duo regna; unum scilicet Christi, alterum diaboli, de quibus dici potuit, Exsurget gens super gentem, et regnum super regnum: quod non desinit fieri, ex quo dictum est, Agite penitentiam; appropinquauit enim regnum celorum . Quod uide quando dictum est, et ex illo quot anni transierunt; et tamen uerissime dictum est. Nouissimis enim diebus Dominus per uirginem uenit: nec diceretur ista hora nouissima, nisi regno appropinquante celorum, per quam totam horam fiunt que Dominus propinquante suo regno futura predixit: sed hec hora quanto spatio protendatur, si Apostolis dictum est, Non est uestrum scire; quanto magis quilibet homo, qualis ego sum, modum suum debet agnoscere, ne plus sapiat quam oportet sapere .



CAPUT XI.

36. Sed confiteri nos, inquis, pena nostra compellit adesse iam finem, dum impletur quod prenuntiatum est: »Arescentibus hominibus pre timore et exspectatione que superuenient uniuerso orbi«. Nullam, inquis, patriam, nullum locum nostris temporibus non affligi aut tribulari certum est; sicut dictum est, »Pre timore, et exspectatione que superuenient uniuerso orbi.« Si ergo ista mala que nunc patitur genus humanum, certa sunt indicia iam Dominum esse uenturum, quid est quod ait Apostolus, Cum dixerint, Pax et securitas ? Cum enim dixisset Euangelium, arescentibus hominibus pre timore et exspectatione; continuo subiunxit, Nam uirtutes celorum mouebuntur: et tunc uidebunt Filium hominis uenientem in nube cum potestate magna et maiestate.

37. uideamus itaque ne forte melius intelligatur non ea modo impleri que predicta sunt illis uerbis, sed tunc potius esse uentura, quando sic erit tribulatio uniuerso orbi; ut ad Ecclesiam pertineat que uniuerso orbe tribulabitur, non ad eos qui tribulabunt eam. Ipsi enim dicturi sunt, Pax et securitas; ut repentinus illis superueniat interitus, et eos aduentus Domini sicut fur in nocte comprehendat; quando e contrario gaudebunt, et exsultabunt qui diligunt manifestationem Domini. Nunc autem ista mala, que tanquam summa et extrema creduntur, utrique genti et utrique regno, et Christi scilicet, et diaboli, uidemus esse communia: pariter quippe his et boni affliguntur et mali; nec est qui dicat, Pax et securitas, ubicumque contingunt, uel metuitur ne contingant. Inter que tamen mala adhuc usquequaque frequentantur luxuriosa conuiuia, feruet ebriositas, auaritia grassatur, perstrepunt lasciui cantus, organa, tibie, lyre, cithare, tessere, multa et uaria genera sonorum atque ludorum: hoccine est arescere pre timore, an  potius madescere pre libidine? Sed hec filii tenebrarum abundantius habebunt, et exercebunt, cum dixerint, Pax et securitas.

38. Quid ipsi filii lucis et filii diei, qui non sunt in tenebris, ut eos tanquam fur dies ille comprehendat? nonne adhuc utuntur hoc mundo tanquam non utentes? Quia etsi ante multos annos, Apostolorum temporibus dictum est, pia tamen sollicitudine cogitant quod dictum est, Tempus breue est . Nonne a maxima parte eorum nouellatur, edificatur, emitur, possidetur, geruntur adhuc honores, ducuntur uxores? De iis loquor, qui exspectantes Dominum suum, quando ueniat a nuptiis , non se tamen abstinent a carnalibus nuptiis, sed obedientissima caritate audiunt Apostolum precipientem quemadmodum uiuere debeant uxores cum uiris, uiri cum uxoribus, filii cum parentibus, parentes cum filiis, serui cum dominis, domini cum seruis: nonne hi omnes in his omnibus utuntur hoc mundo? Arant, nauigant, comparant, generant, militant, administrant. Puto quod non erunt sic, quando erunt, que in Euangelio predicta sunt, signa in sole, et luna, et stellis, et in terris pressura gentium, pre confusione sonitus maris et fluctuum; arescentibus hominibus pre timore, et exspectatione que superuenient uniuerso orbi: nam uirtutes celorum mouebuntur.

39. Hec quippe in Ecclesia melius existimo intelligi, ne Dominus iehsu appropinquante secundo aduentu suo ea pro magno predixisse uideatur, que huic mundo et ante primum eius aduentum consueuerant euenire, et irrideamur ab eis qui hec, que uelut nouissima et omnium maxima horrescimus, plura in historia gentium, et multo maiora legerunt. Ecclesia est enim sol et luna et stelle, cui dictum est: Speciosa sicut luna, electa sicut sol . Ab hac adoratur Ioseph noster in hoc mundo, uelut in Aegypto, ex humillimo sublimatus: nam illum Ioseph mater certe adorare non potuit, que ante defuncta est  quam Iacob uenisset ad filium , ut illius somnii prophetici  ueritas adimplenda Christo Domino seruaretur. Quando enim sol obscurabitur, et luna non dabit lumen suum, et stelle cadent de celo, et uirtutes celorum mouebuntur, sicut ab aliis duobus Euangelistis hic locus commemoratus est, Ecclesia non apparebit; impiis tunc persecutoribus ultra modum seuientibus, et remoto timore, tanquam arridente mundi felicitate dicentibus, Pax et securitas: tunc stelle cadent de celo, et uirtutes celorum mouebuntur; quoniam multi, qui gratia fulgere uidebantur, persequentibus cedent et cadent, et quidem fideles fortissimi turbabuntur. Ideo autem secundum Mattheum et Marcum post tribulationem dierum illorum dicitur hoc futurum, non quia transacta tota illa persecutione accident ista; sed quia precedet tribulatio, ut sequatur quorumdam defectio: et quia per omnes dies illos ita fiet, propterea post tribulationem dierum illorum, sed tamen in eisdem diebus fiet.

40. Quod ergo dictum est secundum Lucam, Et in  terris pressura gentium, gentes uoluit intelligi, non pertinentes ad semen Abrahe, in quo benedicentur omnes gentes , sed gentes que ad sinistram stabunt, quando congregabuntur ante Iudicem uiuorum et mortuorum omnes gentes. Utraque pars enim erit in omnibus gentibus; una que premat, altera que prematur: una que dicat, Pax et securitas; altera in qua sol obscuretur, et non det luna lumen suum, et de qua cadant stelle, et in qua uirtutes celorum moueantur.

41. Et tunc uidebunt Filium hominis uenientem in nube cum potestate magna et maiestate. Quod uideo duobus modis accipi posse; siue in Ecclesia tanquam in nube uenientem, sicut etiam nunc uenire non cessat, secundum id quod ait, Amodo uidebitis Filium hominis sedentem a dextris uirtutis, et uenientem in nubibus celi; sed ideo tunc cum potestate magna et maiestate, quia maior potestas et maiestas illius apparebit sanctis, quibus magnam uirtutem dabit, ne tanta persecutione uincantur: siue in corpore suo, in quo sedet ad dexteram Patris, in quo etiam mortuus est, et resurrexit, et ascendit in celum, secundum quod scriptum est in Actibus Apostolorum, His dictis nubes suscepit eum, et sublatus est ab eis. Et quia illic etiam dictum est ab Angelis, Sic ueniet, quemadmodum uidistis eum euntem in celum , merito credendus est, non solum in eodem corpore, uerum etiam in nube uenturus; quoniam sic ueniet sicut abiit, et nubes eum suscepit abeuntem.

42. Sed horum duorum quid hic potius eligendum sit, iudicare difficile est. Promptior quidem sensus est ut quisque cum audierit uel legerit, Et tunc uidebunt Filium hominis uenientem in nube cum potestate magna et maiestate, ipsum prorsus accipiat eius aduentum, non per Ecclesiam, sed per seipsum, quando uenturus est ad uiuos et mortuos iudicandos: sed quoniam Scripture scrutande sunt, nec earum superficie debemus esse contenti, que ad exercitationem nostram ita modificate sunt, ut allius se penetrari uelint, diligenter sunt inspicienda sequentia. Cum enim dixisset, Et tunc uidebunt Filium hominis uenientem in nube cum potestate magna et maiestate; adiunxit atque ait, His autem fieri incipientibus, respicite et leuate capita uestra, quoniam appropinquat redemptio uestra. Et dixit illis similitudinem: uidete ficulneam et omnes arbores; cum producunt iam ex se fructum. scitis quoniam prope est estas: ita et uos cum uideritis hec fieri, scitote quoniam prope est regnum Dei. Cum ergo dicit, Cum uideritis hec fieri; que intelligere poterimus, nisi ea que supra commemorata sunt? In his est autem etiam quod ait, Et tunc uidebunt Filium hominis uenientem in nube cum potestate magna et maiestate. Proinde etiam hoc cum uisum fuerit, non iam erit regnum Dei, sed prope erit.

43. Hunc ordinem uidemus et duos alios euangelistas tenere. Apud Marcum enim cum dictum esset, Et uirtutes que sunt in celis, mouebuntur; Et tunc, inquit, uidebunt Filium hominis uenientem in nubibus cum uirtute multa et gloria. Deinde subiungit quod Lucas non  dixit: Et tunc mittet Angelos suos et congregabit electos suos a quatuor uentis, a summo terre usque ad summum celi. Tunc quod ille de ficu et de aliis arboribus, iste de sola ficu ponens: A ficu autem discite, inquit, parabolam. Cum iam ramus eius tener fuerit, et nata fuerint folia, cognoscitis quia in proximo sit estas: sic et uos cum uideritis hec fieri, scitote quod in proximo sit in ostiis. Quid est, Cum uideritis hec fieri, nisi ea que supra dixit? In quibus est etiam illud quod ait, Et tunc uidebunt Filium hominis uenientem in nubibus cum uirtute multa et gloria: et tunc mittet Angelos suos, et congregabit electos suos. Non itaque tunc erit finis, sed tunc erit in proximo.

44. An dicendum est non omnia que supra commemorata sunt, esse intelligenda, ubi ait, Cum uideritis hec fieri, sed aliqua eorum; hoc uidelicet excepto quod dictum est, Et tunc uidebunt Filium hominis uenientem, etc.? ipse quippe finis erit, non tunc proximus erit. Sed Mattheus aperuit, nullis exceptis esse accipiendum quod positum est, Cum uideritis hec fieri: nam et apud ipsum cum dictum esset, Et uirtutes celorum mouebuntur; et tunc apparebit, inquit, signum Filii hominis in celo, et tunc plangent omnes tribus terre. Et uidebunt Filium hominis uenientem in nubibus celi in uirtute multa et maiestate: et mittet Angelos suos cum tuba et uoce magna, et congregabunt electos eius a quatuor uentis, a summis celorum usque ad terminos eorum. Ab arbore autem fici discite parabolam. Cum iam ramus eius tener fuerit, et folia nata, scitis quia prope est estas: ita et uos cum uideritis hec omnia, scitote quia prope est in ianuis.

45. Tunc ergo scimus prope esse, cum uiderimus non aliqua eorum, sed hec omnia, in quibus et hoc est, quod uidebitur Filius hominis ueniens, et mittet Angelos suos, et de quatuor mundi partibus, id est, de toto orbe terrarum congregabit electos suos; quod tota hora nouissima facit, ueniens in suis membris tanquam in nubibus uel in tota ipsa Ecclesia quod est corpus eius, tanquam in nube magna fructificante atque crescente in uniuerso mundo, ex quo cepit predicare et dicere, Agite penitentiam, appropinquauit enim regnum celorum: ita ut fortasse omnia que ab his tribus euangelistis dicta sunt de eius aduentu, diligentius inter se collata atque discussa, inueniantur ad hoc pertinere, quod quotidie uenit in corpore suo, quod est Ecclesia ; exceptis his locis ubi ab eo ille aduentus ultimus in seipso, quando est uiuos iudicaturus et mortuos, ita promittitur ut propinquare dicatur, et quod in ultimo sermonis secundum Mattheum ipse omnino aduentus euidenter exprimitur, cuius superius quibusdam signis propinquitas intelligenda monstratur. Ad hoc quippe apud Mattheum sermo ipse concluditur: Cum autem uenerit Filius hominis, inquit, in maiestate sua, et omnes Angeli cum eo; tunc sedebit super sedem maiestatis sue, tunc congregabuntur ante eum omnes gentes; et cetera usque ad illud, ubi ait, Et ibunt hi in supplicium eternum;  iusti autem in uitam eternam. Hoc enim nullus ambigit de Christi aduentu nouissimo et de fide seculi predictum fuisse. Nam et illas quinque et quinque uirgines , non defuerunt qui non contemptibili disputatione docere uoluerint, ad hunc eius aduentum, qui nunc fit per Ecclesiam, pertinere. Sed hec non sunt temere pollicenda, ne aliquid occurrat quod ualide contradicat, presertim quia in talibus diuinorum eloquiorum obscuritatibus, quibus nostras intelligentias Deo placuit exercere, non solum alius alio mouetur acutius eorum qui Scripturas sanctas non improbabiliter tractant; sed etiam quilibet unus illorum, aliquando minus, aliquando melius intelligit.



CAPUT XII.

46. Nescio tamen utrum intueri aliquid certius in hac questione possemus, si ulla ratione seu facultate possemus, quam illud quod in epistola priore iam posui, quando Euangelio mundus uniuersus impleatur. Quod enim putat uenerabilitas tua iam hoc per ipsos Apostolos factum, non ita esse certis documentis probaui. Sunt enim apud nos, hoc est, in Africa, barbare innumerabiles gentes, in quibus nondum esse predicatum Euangelium, ex iis qui ducuntur inde captiui, et Romanorum seruitiis iam miscentur, quotidie nobis addiscere in promptu est. Pauci tamen anni sunt, ex quo quidam eorum rarissimi atque pancissimi, qui pucati Romanis finibus adherent, ita ut non habeant reges suos, sed super eos prefecti a Romano constituantur imperio, et illi et ipsi eorum prefecti christiani esse ceperunt. Interiores autem, qui sub nulla sunt potestate Romana, prorsus nec religione christiana in suorum aliquibus detinentur, neque ullo modo recte dici potest istos ad promissionem Dei non pertinere.

47. Non enim Romanos, sed omnes gentes Dominus semini Abrahe, media quoque iuratione promisit : ex qua promissione iam factum est ut nonnulle gentes que non tenentur ditione Romana, reciperent Euangelium, et adiungerentur Ecclesie, que fructificat et crescit in uniuerso mundo. Adhuc enim habet quo crescat, donec fiat quod de Christo in Salomonis figura prophetatum est: Dominabitur a mari usque ad mare, et a flumine usque ad terminos orbis terre . A flumine scilicet ubi baptizatus est, quia inde cepit Euangelium predicare: a mari autem usque ad mare totus est orbis cum omnibus gentibus, quoniam mari oceano cingitur uniuersus. Quomodo autem implebitur aliter illa prophetia: Omnes gentes, quotquot fecisti, uenient, et adorabunt coram te, Domine ? Non enim de locis suis migrando uenient, sed in locis suis credendo. De credentibus quippe Dominus dixit: Nemo potest uenire ad me, nisi datum fuerit ei a Patre meo . Propheta autem dicit: Et adorabunt eum unusquisque de loco suo, omnes insule gentium . Omnes insule dixit, tanquam diceret, Etiam omnes insule; hinc ostendens quam nulla relinquatur terrarum ubi non sit Ecclesia, quando nulla relinquitur insularum, quarum nonnulle etiam in Oceano sunt constitute, et quasdam earum  Euangelium iam suscepisse didicimus. Atque ita et in insulis singulis quibusque impletur quod dictum est, Dominabitur a mari usque ad mare, quo unaqueque insula cingitur; sicut in uniuerso orbe terrarum, que tammam omnium quodammodo maxima est insula, quia et ipsam cingit Oceanus, ad cuius littora in occidentalibus partibus Ecclesiam peruenisse iam nouimus, et quocumque littorum nondum peruenit, peruentura est utique fructificando atque crescendo.

48. Si ergo quia prophetia ueritatis mentiri non potest, necesse est ut omnes gentes, quotquot fecit Deus, adorent eum; quomodo adorabunt eum, nisi inuocent eum? Quomodo autem inuocabunt, in quem non crediderunt? aut quomodo credent quem non audierunt? quomodo autem audient sine predicante? aut quomodo predicabunt, nisi mittantur ? Mittit enim Angelos suos, et congregat electos suos a quatuor uentis , id est ab uniuerso orbe terrarum. In quibus ergo gentibus nondum est Ecclesia, oportet ut sit, non ut omnes qui ibi fuerint credant; omnes enim gentes promisse sunt, non omnes homines omnium gentium: non enim omnium est fides . Credit itaque omnis gens in omnibus qui electi sunt ante constitutionem mundi , in ceteris non credit, et credentes odit. Quomodo enim et illud implebitur, Eritis odio omnibus gentibus propter nomen meum ; nisi in omnibus gentibus sint et qui oderint, et quos oderint?

49. Quo pacto igitur ab Apostolis est predicatio ista completa, quando adhuc usque sunt gentes  in quibus modo cepit, et in quibus nondum cepit impleri? Non itaque sic dictum est Apostolis, Eritis mihi testes in Ierusalem, et in tota Iudea, et Samaria, et usque in extremum terre , tanquam ipsi soli, quibus tunc loquebatur, tantum munus fuerint impleturi: sed sicut eis solis uidetur dixisse quod dixit, Ecce uobiscum sum usque in consummationem seculi ; quod tamen eum uniuerse Ecclesie promisisse, que aliis morientibus, aliis nascentibus hic usque in seculi consummationem futura est, quis non intelligat? sicut eis et illud ait, quod ad eos omnino non pertinet, et tamen sic dictum est tanquam ad solos etiam pertineret, Cum uideritis hec omnia, scitote quia prope est in ianuis : ad quos enim hoc pertinet, nisi ad eos qui in carne tunc erunt, cum omnia complebuntur? quanto magis illud quod ex magna parte per eos agendum fuit, quamuis et posteris eorum eadem actio seruaretur?

50. Quod autem dixit Apostolus, Numquid non audierunt? In omnem terram exiit sonus eorum, et in fines orbis terre uerba eorum : quamuis locutus sit preteriti temporis uerbis, tamen quod futurum fuerat dixit, non quod iam factum atque completum; sicut ipse propheta quo usus est teste, non ait, In omnem terram exiturus, sed, Exiit, inquit, sonus eorum, quod utique nondum factum erat: quale est etiam illud, Foderunt manus meas et pedes ; quod tam longe postea factum nouimus. Sed ne istas tantum propheticas locutiones, non et apostolicas fuisse credamus, nonne idem ipse apostolus ait: Que est Ecclesia Dei uiui, columna et firmamentum ueritatis. Et sine dubio magnum est pietatis Sacramentum, quod manifestatum est in carne, iustificatum est in spiritu, apparuit Angelis, predicatum est in gentibus, creditum est in mundo, assumptum est in gloria ? Nempe manifestum est hoc, quod in extremo posuit, etiam nunc nondum esse completum; quanto magis tunc quando ista dicebat? Ecclesia quippe tunc assumetur in gloria, quando dicetur, uenite, benedicti Patris mei, percipite regnum : et tamen tanquam factum fuisset dictum est, quod certo sciebatur futurum.

51. Multo minus mirandum est quod etiam uerbis presentis temporis usus est in eo quod illum identidem dixisse memorasti, Propter spem, que reposita est nobis, quam ante audistis in uerbo ueritatis Euangelii, quod aduenit in uos, sicut et in omni mundo est fructificans et crescens , quamuis Euangelium nondum mundum tenebat uniuersum: sed fructificare illud in uniuerso mundo dixit et crescere, ut ita significaret quousque fuisset fructificando et crescendo uenturum. Si ergo latet quando Ecclesia fructificante atque crescente uniuersus omnino a mari usque ad mare orbis implebitur, procul dubio latet quando finis erit; ante quippe non erit.



CAPUT XIII.

52. Ut autem tibi tanquam sancto homini Dei et sincerissimo fratri aperiam de hac questione quid sentiam: error quidem in utroque uitandus est, quantum ab homine uitari potest, siue citius siue tardius quam futurum est, Dominus uenturus esse credatur; sed mihi quisquam non uidetur errare, cum aliquid nescire se scit, sed cum se putat scire quod nescit. Remoueamus itaque de medio seruum illum malum, qui dicens in corde suo, Moram facit Dominus meus uenire, dominatur conseruis suis, et ebriosis conuiuando miscetur : iste quippe procul dubio Domini sui odit aduentum. Quo seruo malo remoto, constituamus ante oculos tres seruos bonos, familiam dominicam diligenter sobrieque tractantes, aduentum Domini sui sitienter desiderantes, uigilanter exspectantes, fideliter amantes: si unus eorum citius, alter tardius Dominum putat esse uenturum, tertius uero suam de hac re ignorantiam confitetur; quanquam omnes consonent Euangelio, quia omnes diligunt manifestationem Domini, et eam desidoranter et uigilanter exspectant, uideamus tamen quis amplius consonet.

53. Unus dicit, uigilemus et oremus, quia citius uenturus est Dominus: alter dicit, uigilemus et oremus, quia breuis et incerta est ista uita, quamuis tardius uenturus sit Dominus: tertius dicit, uigilemus et oremus, quia et breuis et incerta est ista uita, et nescimus tempus quando uenturus est Dominus. Euangelium dicit: uidete, uigilate, et orate; nescitis enim quando tempus sit . Obsecro te, quid aliud dicere audimus hunc tertium, quam quod  dicere audimus Euangelium? Omnes quidem, pre desiderio regni Dei, hoc uolunt esse uerum quod dicit primus; sed hoc secundus negat; tertius uero non negat aliquid horum, sed ignorare se fatetur quis uerum dicat illorum. Proinde si hoc factum fuerit quod predixerat primus, gaudebunt cum illo secundus et tertius; omnes enim manifestationem Domini diligunt. Exsultabunt itaque citius uenisse quod diligunt. Si autem factum non fuerit, et apparere ceperit hoc potius esse uerum quod dicebat secundus, metuendum est ne inter ipsas moras perturbentur qui crediderant quod dixerat primus, et incipiant Domini aduentum non tardum putare, sed nullum: qui uides quantus sit interitus animarum. Quod si tante fidei fuerint, ut se ad secundi predicta conuertant, et Dominum etiam tardantem fideliter et patienter exspectent; abundabunt tamen opprobria et insultationes atque irrisiones inimicorum multos infirmos a christiana fide auertentiam, dicendo tam fallaciter eis regnum esse promissum, quam fallaciter dicebatur cito esse uenturum. Qui autem credunt quod secundus dicit, tardius Dominum esse uenturum, si falsum fuerit inuentum, citius Domino ueniente; nullo modo qui ei crediderant turbabuntur in fide, sed inopinato gaudio perfruentur.

54. Quapropter qui dicit Dominum citius esse uenturum, optabilius loquitur, sed periculosius fallitur. Utinam ergo sit uerum; quia erit molestum, si non erit uerum! Qui autem dicit Dominum tardius esse uenturum, et tamen credit, sperat, amat eius aduentum; profecto de tarditate eius etiamsi fallitur, feliciter fallitur: habebit enim maiorem patientiam, si hoc ita erit; maiorem letitiam, si non erit. Ac per hoc ab eis qui diligunt manifestationem Domini, ille auditur suauius, isti creditur tutius: qui autem quid horum sit uerum ignorare se confitetur, illud optat, hoc tolerat, in nullo eorum errat, quia nichil eorum aut affirmat aut negat. Obsecro te ut me talem non spernas; quia et ego te diligo id affirmantem quod uerum esse desidero, et tanto magis nolo fallaris, quanto magis amo quod polliceris, et quanto magis uideo periculosum si falleris. Da ueniam, si onerosus fui sanctis sensibus tuis: quanto enim rarius prouenit, tanto me tecum saltem per litteras loqui diutius delectauit.



EPISTOLA CC [* 1Kb]  . Augustinus ualerio comiti, transmittens nuncupatum ipsi librum primum de Nuptiis et Concupiscentia.

Domino illustri et merito prestantissimo, atque in Christi dilectione carissimo filio uALERIO, AUGUSTINUS, in Domino salutem.

1. Cum diu moleste haberem quod aliquoties scripserim, et nulla tue Sublimitatis rescripta meruerim, repente epistolas tres tue Benignitatis accepi: unam  non ad me solum datam per cepiscopum meum uindemialem, et non longe post per compresbyterum Firmum duas; qui uir sanctus, nobisque, ut ab illo scire potuisti, familiarissima caritate coniunctus, multa nobiscum de tua excellentia colloquendo, et ueraciter insinuando qualem et in Christi uisceribus nouerit, non solum eas quas memoratus episcopus, uel quas ipse attulit, sed etiam illas quas non accepisse querebamur, litteras uicit. Et ideo de te narratio eius suauior nobis erat, quia ea dicebat que ipse non posses, ne quidem me inquirente, rescribere, ne tuarum laudum, quod sancta Scriptura prohibet , fieres predicator. Quanquam et ego uerear hec ad te scribere, ne suspicionem adulantis incurram, domine illustris et merito prestantissime, atque in Christi dilectione carissime fili.

2. Laudes itaque tuas in Christo, siue magis in te laudes Christi, uide quid mihi delectationis et letitie fuit audire ab illo qui nec fallere me posset propter fidem suam, et eas ignorare non posset propter amicitiam tuam. Sed alia et ab aliis, etsi non tam multa uel certa, uerumtamen audiuimus, fides tua quam sit sana et catholica, quam pia exspectatio futurorum, que Dei fratrumque dilectio, quam non superbe sapias in excelsis honoribus, nec speres in incerto diuitiarum, sed in Deo uiuo, et diues sis in operibus bonis; quam sit domus tua requies solatiumque sanctorum, et terror impiorum; quanta tibi cura sit ne quis insidietur membris Christi, coopertus uelamine nominis Christi siue in ueteribus eius, siue in recentioribus inimicis; quamque sis eorumdem inimicorum prouidus saluti, infestus errori. Hec atque huiusmodi, ut dixi, et ab aliis solemus audire; sed nunc ea per supra dictum fratrem plura et testatiora cognouimus.

3. Porro autem de pudicitia coniugali, ut eam quoque in te laudare et amare possimus, numquid audiremus, nisi ab aliquo interiore familiari tuo, qui uitam tuam, non in superficie, sed penitus nosset? De hoc itaque tuo bono, Dei dono, me quoque delectat familiarius et aliquanto diutius loqui tecum. Scio me non esse oneri tibi, si aliquid prolixum mitto, quod legendo, diutius sis nobiscum. Nam et hoc comperi, quod inter tuas multas magnasque curas, facile ac libenter legas, nostrisque opusculis, etiam que ad alios conscripsimus, si qua in manus tuas uenire potuerunt, admodum delecteris; quanto magis quod ad te scribitur, ubi tanquam presenti loquar, et aduertere dignaberis attentius, et accipere gratius? Ab hac ergo epistola perge ad librum quem simul misi, qui tue Reuerentie et cur conscriptus sit, et cur ad te potissimum missus, ipse suo principio commodius intimabit.





EPISTOLA CCI [* 1Kb]  . Imperatores noua in Pelagianos eorumque fautores sanctione edita, mandant Aurelio, necnon Augustino per eiusdem tenoris litteras seorsum ipsi inscriptas, ut aduersus damnatam heresim subscriptionem exigant a ceteris episcopis.


Imperatores HONORIUS et THEODOSIUS Augusti, AURELIO episcopo, salutem.

1. Dudum quidem fuerat constitutum ut Pelagius atque Celestius infandi dogmatis repertores ab urbe Roma, uelut quedam catholice ueritatis contagia, pellerentur, ne ignorantium mentes seua persuasione peruerterent. In quo secuta est clementia nostra iudicium Sanctitatis tue, quo constat eos ab uniuersis iusta sententie examinatione damnatos. Sed quia obstinati criminis pertinax malum, ut constitutio geminaretur, exegit; recenti quoque sanctione decreuimus ut si quis eos in quacumque prouinciarum parte latitare non nesciens, aut propellere aut prodere distulisset, prescripte pene, uelut particeps, subiaceret.

2. Precipue tamen ad quorumdam episcoporum pertinaciam corrigendam, qui prauas eorum disputationes uel tacito consensu astruunt, uel publica oppugnatione non destruunt, pater carissime atque amantissime, Sanctitatis tue auctoritatem imminere conueniet; quatenus in abolitionem prepostere heresis omnium deuotio christiana consentiat. Religio itaque tua competentibus scriptis uniuersos faciat admoneri, scituros definitione Sanctimonii tui hanc definitionem sibi esse prescriptam, ut quicumque damnationi memoratorum, quo pateat mens pura, subscribere impia obstinatione neglexerint, episcopatus amissione multati, interdicta, in perpetuum expulsi ciuitatibus, communione priuentur. Nam cum ipsi iuxta synodum Nicenam confessione sincera conditorem rerum omnium Deum, imperiique nostri ueneremur auctorem; non patietur tua Sanctitas secte detestabilis homines in iniuriam religionis noua et inusitata meditantes, secretis tractibus occultare sacrilegium semel publica auctoritate damnatum. Una enim eademque culpa est eorum qui aut dissimulando conniuentiam, aut non damnando, fauorem noxium prestiterint, pater carissime atque amantissime. : Diuinitas te per multos annos seruet incolumem. Data u iduum iuniarum, Rauenne, Monaxio et Plinta consulibus. Eodem tenore etiam ad sanctum Augustinum episcopum data  .





EPISTOLA CCII [* 1Kb]  . Hieronymus Alypio et Augustino gratulatur, quorum opera Celestiana heresis exstincta sit; et excusat cur nondum refellerit libros Anniani Pelagiani.


Dominis uere sanctis atque omni affectione ac iure uenerandis, ALYPIO ei AUGUSTINO episcopis HIERONYMUS, in Christo salutem.



CAPUT PRIMUM.

1. Sanctus Innocentius presbyter, qui huius sermonis est portitor, anno preterito, quasi nequaquam in Africam reuersurus, mea ad Dignationem uestram scripta non sumpsit. Tamen Deo gratias agimus quod ita euenit, ut nostrum silentium uestris epistolis uinceretis. Mihi enim omnis occasio gratissima est, per quam scribo uestre Reuerentie; testem inuocans Deum quod si posset fieri, assumptis alis columbe, uestris amplexibus implicarer, semper quidem pro merito uirtutum uestrarum, sed nunc maxime, quia cooperatoribus et auctoribus uobis [1 1Kb] , heresis Celestiana iugulata est: que ita infecit corda multorum, ut cum superatos damnatosque esse se sentiant, tamen uenena mentium non omittant; et, quod solum possunt, nos oderint, per quos putant se libertatem docende hereseos perdidisse.



CAPUT II.

2. Quod autem queritis utrum rescripserim contra libros Anniani  , pseudodiaconi Celedensis, qui copiosissime pascitur, ut aliene blasphemie uerba friuola subministret: sciatis me ipsos libros in schedulis missos a sancto fratre Eusebio presbytero suscepisse, non ante multum temporis; et exinde uel ingruentibus morbis, uel dormitione sancte et uenerabilis filie uestre Eustochii, ita doluisse, ut propemodum contemnendos putarem. In eodem enim luto hesitat, et exceptis uerbis tinnulis atque emendicatis, nichil aliud loquitur. Tamen multum egimus; ut dum epistole mee respondere conatur, apertius se proderet, et blasphemias suas omnibus patefaceret. Quidquid enim in illa miserabili synodo Diospolitana dixisse se denegat, in hoc opere profitetur; nec grande est ineptissimis neniis respondere. Si autem Dominus uitam tribuerit et notariorum habuerimus copiam, paucis lucubratiunculis respondebimus; non ut conuincamus heresim emortuam, sed ut imperitiam atque blasphemiam eius, nostris sermonibus confutemus: meliusque hoc faceret Sanctitas uestra; ne compellamur contra hereticum nostra laudare. Sancti filii communes, Albina, Pinianus et Melania, plurimum uos salutant. Has litterulas de sancta Bethlehem sancto presbytero Innocentio dedi perferendas.  Neptis uestra Paula miserabiliter precatur ut memores eius sitis, et multum uos salutat. Incolumes uos, et memores mei, Domini nostri Iesu Christi tueatur clementia, domini uere sancti, atque omni affectione uenerabiles patres.



EPISTOLA CCII BIS [* 1Kb]  . Optato significat sue de anime origine consultationi abs Hieronymo non fuisse responsum, neque se hactenus quidquam de hac questione asserere ausum fuisse. Ut se imitetur non suo tantum exemplo, sed etiam ipsius Optati litterarum instituto ac ratione hortatur. Petit denuo ut Libellum Fidei ad se mittat, ac ne doctorum episcoporum traditiones, doctor nouellus et rudis corrumpere aggrediatur. Tandem quid de anima fides doceat, breuiter exponit, occurrentesque aliquot questiones obiter soluit.

Domino beatissimo, sinceriterque carissimo, et desiderantissimo fratri et cepiscopo OPTATO, AUGUSTINUS, in Domino salutem.



CAP. PRIMUM.

1. Per religiosum presbyterum Saturninum tue uenerationis litteras sumpsi, hoc a me magno studio, quod nondum habeo, flagitantis. Sed cur hoc feceris causam mihi aperuisti, quod scilicet credas de hac re mihi consulenti iam fuisse responsum. Utinam ita esset! absit ut te, cuius exspectationem auidissimam nouerim, huius muneris communicatione fraudarem. Sed si quid credis, frater carissime, quinque ferme anni ecce euoluti sunt, ex quo in Orientem misi librum  non presumptionis sed consultationis mee; et adhuc rescripta non merui, quibus mihi enodaretur hec questio in qua me cupis ad te certam ferre sententiam. Utrumque ergo misissem, si utrumque haberem.

2. Hoc autem quod habeo, sine altero quod nondum habeo, cuiquam debere me iam mittere uel edere non uidetur  ; ne ille  qui mihi fortasse, ut desidero, responsurus est, interrogationem meam disceptatione operosissima elaboratam, sine sua responsione,  que adhuc desperanda non est, per manus hominum notitiamque diffundi iure succenseat, idque iactantius quam utilius fecisse me iudicet, quasi ego potuerim querere, quod ille non potuerit enodare, cum forsitan possit, idque dum faciat, exspectandum sit  . Magis enim scio, quod aliis occupatur, que minime differenda sunt, plurisque pendenda.

3. Quod ut tua quoque Sanctitas nouerit, attende paulisper quid mihi alio anno per latorem  , per quem scripseram, remeantem scripserit, nam hoc ex eius epistola in istam transtuli  : Incidit, inquit, tempus difficillimum, quando mihi tacere melius fuit, quam loqui; ita ut nostra studia cessarent, ne  , iuxta Appium, canina exerceretur facundia. Itaque duobus libellis tuis, quos nomini meo dedicasti, eruditissimis, et omni eloquentie splendore fulgentibus, ad tempus respondere non potui, non quod quidquam in illis reprehendendum putem; sed quia iuxta beatum Apostolum, »Unusquisque in suo sensu abundat [1 1Kb] ; alius quidem sic, alius autem sic« . Certe quidquid dici potuit, et sublimi ingenio de Scripturarum sanctarum hauriri fontibus, a te positum atque dissertum est. Sed queso Reuerentiam tuam, parum perpatiaris me tuum laudare ingenium. Nos enim inter nos eruditionis causa disserimus. Ceterum emuli, et maxime heretici, si diuersas inter nos sententias uiderint, de animi calumniabuntur rancore descendere. Mihi autem decretum est te amare, suscipere, [2 1Kb] , colere, mirari, tuaque dicta quasi mea defendere. Certe et in dialogo quem nuper edidi  , Beatitudinis tue, ut dignum fuerat, recordatus sum: magisque demus operam, ut perniciosissima heresis de Ecclesiis auferatur, que semper simulat penitentiam ut docendi in Ecclesiis habeat facultatem; ne, si aperta se luce prodiderit, foras expulsa moriatur.



CAPUT II.

4. Cernis nempe, uenerande frater, hec mei karissimi uerba inquisitioni mee reddita, non eam negasse responsionem, sed excusasse de tempore, quod in alia magis urgentia curam cogeretur impendere. uides etiam quam beneuolum animum erga me gerat, quidue commoneat; ne scilicet  quod inter nos, salua utique caritate ac sinceritate amicitie, eruditionis causa facimus, calumnientur emuli, et maxime heretici de animi rancore descendere. Proinde si utrumque opus nostrum, et ubi ego inquisiui, et ubi ipse ad inquisita responderit  , homines legerint; quia etiam oportet ut, si eadem questio secundum eius sententiam sufficienter fuerit explicata, me instructum esse gratias agam; non paruus erit fructus, cum hoc exierit in notitiam plurimorum: ut minores nostri non solum sciant quid de hac re sentire debeant, que inter nos diligenti disceptatione discussa est; uerum etiam discant exemplo nostro, Deo miserante atque propitio, quemadmodum inter carissimos fratres, ita non desit alterna inquisitionis gratia disputatio, ut tamen maneat inuiolata dilectio.

5. Si autem scriptum meum, ubi res obscurissima tantummodo legitur inquisita, sine illius rescripto, ubi forsitan apparebit inuentum, emanarit, latius pergat, perueniat etiam ad illos, qui comparantes, ut ait Apostolus, semetipsos sibimetipsis , non intelligunt quo animo a nobis fiat, quod ipsi eo animo facere nesciunt; et uoluntatem meam erga honorandum pro suis ingentibus meritis dilectissimum amicum, non sicut eam uident, quando nec uident, sed sicut eis libitum est, et sicut odio suo dictante suspicantur, exponent: quod profecto, quantum in nobis est, cauere debemus.

6. At si forte quod per nos innotescere nolumus, etiam inuitis nobis, eis, quibus nolumus innotuerit; quid restabit, nisi equo animo habere Domini uoluntatem? Neque enim hoc scribere ad quemquam deberem, quod semper latere uoluissem. Nam si, quod absit, aliquo uel casu, uel necessitate nunquam ille rescripserit; procul dubio nostra consultatio, quam ad eum misimus, quandoque manifestabitur. Nec inutilis legentibus erit: quia etsi non illa inuenient que requirunt, inuenient certe quemadmodum sint inquirenda nec temere affirmanda que nesciunt; et secundum ea que ibi legerint, consulere etiam ipsi quos poterint, studiosa caritate, non discordiosa contentione curabunt; donec aut id quod uolunt reperiant, aut ipsa inquisitione aciem mentis exerceant, ut ulterius inquirendum non esse cognoscant. Nunc tamen quamdiu iam consulti amici nondum est desperanda responsio, edendam non esse consultationem nostram, quantum quidem in nobis est, puto quod persuaserim dilectioni tue: quanquam et ipse non eam solam poposceris, sed adiunctam etiam eius quem consului, responsionem tibi desideraueris mitti; quod utique facerem, si haberem. Si autem, ut uerbis tue Sanctitatis utar, que in tua epistola posuisti, sapientie mee lucidam demonstrationem, quam mihi pro merito, ut scribis, uite mee auctor lucis attribuit, non ipsam dicis consultationem et inquisitionem meam, sed mihi iam eius rei quam quesiui, prouenisse inuentionem putas, et ipsam potius poscis, ut mittam; facerem, si ita esset ut putas. Ego enim  adhuc, fateor, non inueni, quemadmodum anima et peccatum ex Adam trahat , et ipsa ex Adam non trahatur; quod mihi diligentius inquirendum, quam inconsultius asserendum est.



CAPUT III.

7. Habent littere tue, nescio quot senes, et a doctis sacerdotibus institutos uiros, quos ad tue modicitatis intelligentiam, assertionemque ueritate plenissimam reuocare non poteras; nec tamen exprimis, quenam sit assertio tua ueritate plenissima, ad quam senes, et a doctis sacerdotibus institutos uiros reuocare non poteras. Si enim hoc tenebant, uel tenent hi senes, quod a doctis sacerdotibus acceperunt; quomodo tibi rustica, et minus instructa clericorum turba molestias generauerat in his rebus, in quibus a doctis sacerdotibus fuerat instituta? Si autem senes isti, uel turba clericorum ab eo, quod a doctis sacerdotibus acceperat, sua prauitate deuiabat; illorum potius auctoritate fuerat corrigenda, et a tumultu contentiosissimo comprimenda. Sed rursus cum dicis, Te nouellum rudemque doctorem tantorum ac talium episcoporum traditiones timuisse corrumpere, et conuertere homines in meliorem partem, ob defunctorum iniuriam formidasse; quid das intelligi, nisi quod illi, quos corrigere cupiebas, doctorum atque magnorum iam defunctorum episcoporum traditiones nolendo deserere, nouello rudique doctori acquiescere recusabant? Qua in re de illis interim taceo; tuam uero assertionem, quam dicis esse ueritate plenissimam uehementer scire desidero; non ipsam dico sententiam, sed eius assertionem.



CAPUT Iu.

8. Improbari enim abs te eos qui affirmant omnes animas hominum ex illa una que protoplasto data est, per generationum successionem propagari atque traduci, sufficienter quidem in nostram notitiam protulisti; sed qua ratione quibusue diuinarum Scripturarum testimoniis id falsum esse monstraueris, quia tue littere non continent, quid ignoramus. Deinde quid ipse pro isto quod improbas, teneas, legenti mihi epistolam tuam, et quam fratribus antea Cesareensibus, et quam mihi nuperrime direxisti, non euidenter apparet; nisi quod uideo te credere, sicut scribis, Deum fecisse homines, et facere, et facturum esse; neque aliquid esse in celis aut in terra, quod non ipso constiterit et constet auctore. Hoc sane ita uerum est, ut dubitare hinc nullus debeat. Sed adhuc te oportet exprimere, unde faciat animas Deus, quas negas ex propagine fieri: utrum aliunde; et si ita est, quidnam illud sit: an omnino de nichilo. Nam illud Origenis et Priscilliani, uel si qui alii tale aliquid sentiunt, quod pro meritis uite prioris terrena atque mortalia contradantur an [1 1Kb] corpora, absit ut sentias: huic quippe opinioni prorsus apostolica contradicit auctoritas, dicens, Esau et Iacob, antequam nati fuissent, nichil operatos boni uel mali . Igitur non ex toto, sed ex parte nobis est tua de hac re nota sententia; assertio uero eius,  id est, unde doceatur uerum esse, quod sentis, nos penitus latet.

9. Propterea petiueram prioribus litteris meis  , ut Libellum Fidei, quem te scripsisse commemoras, eique nescio quem presbyterum fallaciter subscripsisse conquereris, mihi mittere dignareris; quod etiam nunc peto, et quid testimoniorum diuinorum huic questioni reserande adhibere potuisti. Dicis enim in epistola ad Cesareenses placuisse uobis, ut omnem ueritatis ad probationem, etiam iudices cognoscerent seculares, quibus ex communi deprecatione residentibus, et ad fidem uniuersa rimantibus id Diuinitas, ut scribis, misericordie sue infusione largita est; ut maiorem affirmationem pro suis sensibus assertionemque proferrent, quam uestra circa eos mediocritas cum ingentium testimoniorum auctoritatibus retentabat. Has ergo testimoniorum ingentium auctoritates ingenti studio scire desidero.

10. Solam quippe unam causam uideris secutus, qua contradictores tuos refelleres; quod scilicet negarent esse opus Dei animas nostras. Quod si sentiunt, merito eorum sententia iudicatur esse damnanda. Nam hoc si de ipsis corporibus dicerent, procul dubio fuerant emendandi, uel detestandi. Quis enim Christianus neget, opera Dei esse corpora singulorum quorumque nascentium? nec tamen ea propterea negamus a parentibus gigni, quia fatemur diuinitus fingi. Quando ergo dicitur sic etiam animarum nostrarum incorporea quedam sui generis semina, et a parentibus trahi, et tamen ex eis animas Dei opere fieri; ad hoc refutandum non humana coniectura, sed diuina Scriptura testis adhibenda est. Nam de sanctis Libris canonice auctoritatis potuit nobis testimoniorum suppetere copia, qua probatur Deus animas facere: sed testimoniis talibus ii redarguuntur, qui opera Dei esse singulas quasque animas in hominibus nascentibus negant; non ii qui hoc fatentur, et tamen eas sicut corpora Deo quidem operante formari, sed ex parentum propagatione, contendunt. Ad hos refellendos tibi diuina testimonia certa querenda sunt; aut si iam inuenisti, nobis qui nondum inuenimus, cum impensissime, quantum possumus, inquiramus, mutua dilectione mittenda.



CAPUT u.

11. Tua quippe consultatio breuis atque postrema in litteris quas ad fratres Cesareenses  misisti, ita se habet: Exoro, inquit, ut me filium uestrum atque discipulum, et ad hec mysteria nuper proximeque Deo iuuante uenientem, qua debetis et dignum est, et qua prudentes respondere conuenit sacerdotes, informatione doceatis: utrum magis illa sit tenenda sententia que animam dicit esse de traduce, et per occultam quamdam originem ordinemque secretum in omne hominum genus ceteras animas ex Ade protoplasti  transfusione defluere; an potius ea, quam omnes fratres uestri, et sacerdotes hic positi retinent et affirmant, eligenda definitio, credulitasque retinenda, que Deum auctorem uniuersarum rerum, hominumque cunctorum et fuisse, et esse, et futurum esse testatur et credit. Horum igitur duorum que consulens proposuisti, uis ut eligatur, tibique respondeatur alterutrum; quod fieri deberet ab scientibus, si essent inter se duo ista contraria ut, altero electo, consequenter esset alterum respuendum.

12. Nunc autem, si quispiam non alterum e duobus his eligat, sed utrumque uerum esse respondeat, id est, et in omne hominum genus ceteras animas ex Ade protoplasti transfusione defluere, et nichilominus Deum auctorem uniuersarum rerum, hominumque cunctorum et fuisse, et esse, et futurum esse credat et dicat; quid huic contradicendum esse censes? Numquidnam dicturi sumus: Si ex parentibus anime propagantur, non est Deus auctor omnium rerum, quia non facit animas? Respondebitur enim si hoc dixerimus: Ergo quia corpora ex parentibus propagantur, non est Deus auctor omnium rerum, si propter hoc dicendus est non facere corpora. Quis autem neget auctorem humanorum omnium corporum Deum, sed illius dicat solius, quod de terra primitus finxit, aut certe etiam coniugis ipsius; quia et ipsam de latere eius ipse formauit; non autem etiam exterorum; quia ex illis cetera hominum corpora defluxisse negare non possumus?



CAPUT uI.

13. Ac per hoc, si, aduersus quos tibi est in hac questione conflictus, sic asseuerant animarum ex illius unius deriuatione propaginem, ut eas iam Deum negent facere, atque formare; insta eis redarguendis, conuincendis, corrigendis quantum, Domino adiuuante, potueris. Si autem initia quedam ex illo uno et deinceps a parentibus attrahi, et tamen singulas in hominibus singulis affirmant ab auctore omnium rerum Deo creari atque formari; quid eis respondeatur, inquire, de Scripturis maxime sanctis, quod non sit ambiguum  nec aliter possit intelligi. Aut si iam inuenisti, ut superius postulaui, dirige et nobis. Quod si te adhuc, sicut me, latet; insta quidem omnibus uiribus eos confutare, qui dicunt animas non ex opere diuino, quod eos dixisti in epistola tua prima inter secretiores fabulas murmurasse, deinde propter hanc sententiam stultam atque impiam a tuo consortio et Ecclesie seruitio recessisse; atque aduersus eos omnibus modis defende et tuere, quod in eadem epistola posuisti, Deum fecisse animas, et facere, et facturum esse; neque aliquid esse in celis aut in terra, quod non ipso constiterit aut constet auctore. Hoc enim de omni omnino genere creature uerissime atque rectissime creditur, dicitur, defenditur, comprobatur. Deus enim auctor uniuersarum rerum hominumque cunctorum et fuit, et est, et futurus est, quod in extrema tua ad cepiscopos nostros prouincie Cesareensis consultatione posuisti, atque ut id potius eligerent,  exemplo omnium fratrum et consacerdotum, qui sunt apud uos, atque id retinent, quodammodo nortatus es.

14. Sed alia questio est, ubi queritur, utrum omnium animarum et corporum auctor, effectorque Deus sit, quod ueritas habet; an aliquid naturarum exoriatur, quod ipse non faciat, que opinio prorsus erroris est: alia uero, ubi queritur, utrum Deus animas humanas ex propagine, an sine propagine faciat, quas tamen ab illo fieri dubitare fas non est. In qua questione sobrium te esse ac uigilantem uolo; nec sic animarum propaginem destruas, ut heresim Pelagianam incautus incurras. Nam si humanorum corporum, quorum propagatio est omnibus nota, dicimus tamen Deum, uereque dicimus, non illius tantum primi hominis, coniugumue primorum, sed omnium ex illis propagatorum esse creatorem; puto facile intelligi eos, qui animarum defendunt propaginem, non ex hoc nos habere uelle destruere, quando Deus animas facit, cum et corpora facit, que de propagine fieri negare non possumus; sed alia documenta esse querenda, quibus hi, qui sentiunt propagari animas, repellantur, si eos errare ueritas loquitur: de qua re illi magis fuerant, si fieri posset, interrogandi, propter quorum iniuriam defunctorum, sicut scribis in epistola, quam mihi posteriorem misisti in meliorem partem conuertere homines formidabas. Hos enim defunctos, tales tantosque et tam doctos episcopos fuisse dixisti, ut eorum traditiones timeres doctor nouellus rudisque corrumpere uelle. Itaque si scire possem, tales, ac tanti, et tam docti uiri istam de animarum propagatione sententiam, quibus uel [1 1Kb] testimoniis asserebant: quam tamen in litteris ad Cesareenses datis, illorum auctoritatem nequaquam respiciens, inuentionem nouam et inauditum dogma esse dixisti; cum profecto, etsi error est, nouum tamen eum non esse nouerimus, sed uetustum et antiquum  .



CAPUT uII.

15. Quando autem nos alique cause in aliqua questione non immerito dubitare compellunt, non etiam hinc dubitare debemus utrum dubitare debeamus. De dubiis quippe rebus sine dubitatione dubitandum est. uides quemadmodum Apostolus de se ipso dubitare non dubitet  , utrum in corpore, an extra corpus raptus sit in tertium celum; siue hoc, siue illud, nescio, Deus scit . Cur ergo mihi, quamdiu nescio, dubitare non liceat, utrum anima mea in istam uitam ex propagine an sine propagine uenerit; cum ea utrolibet modo a summo et uero Deo factam esse non dubitem? Cur mihi fas non sit dicere: Scio animam meam ex opere Dei subsistere, et prorsus opus Dei esse; siue ex propagine sicut corpus, siue extra propaginem sicut illa que primo homini data est, nescio, Deus scit? Utrum  horum uis ut confirmem. Possem, si nossem. Quod si ipse nosti, en habes me cupidiorem discere quod nescio, quam docere quod scio  . Si autem nescis, sicut ego, ora sicut ego, ut siue per quemlibet seruum suum  , siue per se ipsum Magister ille nos doceat, qui dixit discipulis suis: Ne uolitis dici ab hominibus rabbi; unus est enim magister uester Christus : si tamen scit expedire nobis, ut etiam talia nouerimus, qui nouit non solum quid doceat, uerum etiam quid nobis dicere expediat.

16. Nam confiteor Dilectioni tue cupiditatem meam. Cupio quidem et hoc scire, quod queris; sed multo magis cuperem scire, si fieri posset, quando presentetur  . Desideratus omnibus gentibus, et quando regnum futurum sit sanctorum, quam unde in hanc terram uenire ceperim: et tamen illud cum ab illo, qui scit omnia, discipuli sui, nostri Apostoli, quererent, responsum acceperunt: Non est uestrum nosse tempus, aut tempora, que Deus posuit in sua potestate . Quid si et hoc scit  , non esse nostrum scire, qui profecto scit, quid nobis sit utile scire? Et illud quidem per illum scio, non esse nostri scire tempora que Pater posuit in sua potestate. Utrum autem originem animarum, quam nondum scio, nostrum sit scire, id est, pertineat ad nos id scire, nec hoc quidem scio. Nam si saltem hoc scirem, quod nostrum non sit id scire, non solum affirmare quamdiu nescio, uerum etiam querere iam desisterem. Nunc autem, quamuis tam sit obscurum ac profundum, ut plus illic docendi caueam temeritatem, quam discendi habeam cupiditatem; tamen etiam hoc uolo scire, si possum. Et licet multo amplius sit necessarium, quod ait ille sanctus, Notum mihi fac, Domine, finem meum ,   quod ad istam questionem attinet, me lateret.



CAPUT uIII.

17. uerum de ipso quoque initio meo ingratus Doctori meo non sum, quod animam humanam spiritum esse non corpus, eamque rationabilem, uel intellectualem scio; nec eam Dei esse naturam, sed potius creaturam aliquatenus mortalem  , in quantum in deterius commutari, et a uita Dei, cuius participatione beata sit, alienari potest; et aliquatenus immortalem, quoniam sensum, quo ei post hanc uitam uel bene uel male sit, amittere non potest. Scio etiam non eam pro actibus ante carnem gestis includi in carne meruisse; sed nec ideo esse in homine sine sorde peccati, etsi unius dici. sicut scriptum  est, fuerit uita eius super terram . Ac per hoc scio ex Adam per seriem generationis sine peccato neminem nasci; unde et paruulis necessarium est per gratiam regenerationis in Christo renasci. Hec tam multa, nec parua, de initio uel origine animarum nostrarum, in quibus plura sunt ad eam scientiam pertinentia, que fide constant, et didicisse me gratulor, et nosse confirmo. Quapropter, si nescio in origine animarum, utrum illas Deus hominibus ex propagine, an sine propagine faciat, quas tamen ab ipso fieri non ambigo, scire quidem et hoc magis eligo, quam nescire: sed quamdiu non possum, melius hinc dubito, quam uelut certum confirmare aliquid audeo, quod illi rei sit forte contrarium, de qua dubitare non debeo.

18. Tu itaque, mi frater bone, quoniam consulis me, et uis unum horum definiam; utrum anime cetere ex illo uno homine, sicut corpora per propaginem, an sine propagine, sicut illius unius a Creatore, singulis singule fiant ; patere, ut etiam ipse consulam, quomodo inde anima peccatum originaliter trahat, unde originaliter ipsa non trahitur. Omnes enim animas ex Adam trahere originale peccatum similiter non negamus, ne in Pelagianam heresim detestabilem irruamus. Si hoc quod ego interrogo, nec tu scis; sine me patienter utrumque nescire, et quod tu interrogas, et quod ego: si autem iam scis quod interrogo, cum hoc etiam me docueris, tunc et illud quod uis ut respondeam, nichil ibi iam intuens  respondebo. Peto ergo ne succenseas, quia non potui confirmare quod queris, sed potui demonstrare, quid queras; quod cum inueneris, confirmare non dubites quod querebas.

19. Et hoc quidem Sanctitati tue scribendum existimaui, qui propaginem animarum iam quasi certus improbandam putas. Ceterum si illis qui hanc asserunt, rescribendum fuisset, fortassis ostenderem, quemadmodum id, quod se nosse arbitrantur, ignorent; et ne hoc asserere auderent, quantum formidare deberent.

20. Sane in rescripto amici, quod huic epistole inserui, ne te forte moueat quod duos libros a me missos commemorauit, quibus respondere uacuum sibi tempus non fuisse respondit: unus est de hac questione, non ambo; in alio autem illud  ab illo consulendo et pertractando quesiui. Quod uero admonet et hortatur, ut magis demus operam, ut perniciosissima heresis de Ecclesiis auferatur; illam ipsam Pelagianam heresim dicit, quam cautissime ut deuites,  quantum possum, frater, admoneo, cum de animarum origine siue cogitas, siue iam disputas; ne tibi subripiat  esse credendum, ullam prorsus animam nisi unius Mediatoris, non ex Adam trahere originale peccatum, generatione deuinctum, regeneratione soluendum.



EPISTOLA CCIII [* 1Kb]  . Augustinus Largo, ut bona seculi huius uana expertus contemnat, utque ex perpessione malorum melior euadat.

Domino insigni et prestantissimo, et desiderantissimo filio LARGO  , AUGUSTINUS, in Domino salutem.

Accepi litteras Eximietatis tue, quibus me ad te petisti ut scriberem. Quod quidem non desiderares, nisi et hoc quod me posse scribere existimasti, gratum haberes atque iucundum. Id autem est, ut uana seculi huius, si inexperta concupisti, experta contemnas. Fallax est enim in eis suauitas, et infructuosus labor, et perpetuus timor, et periculosa sublimitas. Initium sine prouidentia, et finis cum penitentia. Ita se habent omnia que in ista mortalitatis erumna cupidius quam prudentius appetuntur. Alia est autem spes piorum, alius laboris fructus, alia periculorum merces. Nam in hoc mundo non timere, non dolere, non laborare, non periclitari impossibile est: sed plurimum interest qua causa, qua exspectatione, quo termino ista quisque patiatur. Ego quidem cum amatores seculi huius intueor, nescio quando possit esse ad eorum animos sanandos opportuna sapientia: quando enim res uelut prosperas habent, fastu respuunt salubres monitus, et quasi anilem reputant cantilenam; quando autem in aduersis agunt, magis cogitant euadere unde ad presens anguntur, quam capere unde curentur, et unde perueniant ubi angi omnino non possint. Aliquando tamen quidam cordis aures admouent atque adhibent ueritati, rarius inter prospera, crebrius inter aduersa; sed tamen pauci sunt, ita enim predicti sunt: inter quos te esse cupio, quia ueraciter diligo, domine insignis et prestantissime, ac desiderantissime fili. Hec admonitio tibi sit mea resalutatio, quia etsi te deinceps talia perpeti qualia pertulisti, nolo; plus tamen doleo hec ipsa te sine aliqua in melius uite mutatione fuisse perpessum.



EPISTOLA CCIu [* 1Kb]  . Augustinus Dulcitio tribuno et notario, imperialiumque iussionum aduersus Donatistas datarum exsecutori, ex lib. 2 Retract., c. 59, significans a se iam abunde satisfactum fuisse querelis Donatistarum; et ostendens eorum uesaniam, qui sibi necem ultro consciscebant.


Domino eximio, et honorabili filio DULCITIO, AUGUSTINUS, salutem in Domino.

1. Non debui contemnere petitionem tuam, qua desiderasti a me institui quemadmodum te oporteat hereticis respondere, quorum salus in Domini misericordia, instantia quoque tue strenuitatis inquiritur. Quamuis enim ingentes eorum multitudines , quid sibi beneficii conferatur intelligant; quidam tamen eorum Deo et hominibus miserabili instinctu furoris ingrati, ubi suis cedibus nos uastare non possunt, suo nos exitio terrere se credunt, aut letitiam suam querentes de mortibus nostris, aut tristitiam nostram de mortibus suis. Sed non debet tot tantorumque populorum salutem furiosus error hominum impedire paucorum. Quid eis uelimus non solum Deus et prudentes homines, uerum etiam ipsi, cum sint nobis inimicissimi, sentiunt. Cum enim sua pernicie nos terrendos putant, non dubitant nos timere ne pereant.

2. Sed quid faciamus, uidentes quod multi, adiuuante Domino, per occasionem uestram uiam pacis inueniant? numquid prohibere uos possumus uel debemus ab hac unitatis instantia, dum metuimus ne quidam durissimi, et in seipsos crudelissimi, non nostra, sed propria uoluntate se perdant? Optaremus quidem ut omnes qui contra Christum portant signum Christi, et contra Euangelium de ipso Euangelio, quod non intelligunt, gloriantur, a sua peruersitate discederent, et nobiscum in eius unitate gauderent. Sed quomam Deus occulta satis dispositione, sed tamen iusta, nonnullos eorum penis predestinauit extremis; procul dubio melius, incomparabili numerositate plurimis ab illa pestifera diuisione et dispersione redintegratis atque collectis, quidam suis ignibus pereunt, quam pariter uniuersi sempiternis ignibus gehennarum merito sacrilege dissensionis ardebunt. Sic enim pereuntes istos dolet Ecclesia, quemadmodum rebellem filium sanctus Dauid, de cuius salute seruanda sollicita dilectione mandauerat. Nam eum merito nefande impietatis exstinctum, etiam cum testimonio lacrymose uocis ingemuit: uerumtamen superbo et maligno discedente in locum suum, populus Dei, qui fuerat illius tyrannide diuisus, agnouit regem suum; et de amisso filio merorem patris, perfectio consolata est unitatis .

3. Non itaque reprehendimus, domine eximie et honorabilis fili, quod tales homines apud Thamugadem prius edicto admonendos existimasti: sed quod ibi dixisti, Noueritis uos debite neci dandos, putauerunt sicut eorum rescripta indicant, hoc te fuisse comminatum  quod tu illos apprehensos fueras occisurus, non intelligentes de illa nece, quam ipsi sibi uolunt ingerere, te locutum. Non enim tu in eos ius gladii ullis legibus accepisti, aut imperialibus constitutis, quorum tibi iniuncta est exsecutio, hoc preceptum est ut necentur. Secundo sane edicto Dilectionis tue planius quid uolueris aperuisti. Quod autem etiam ipsum episcopum  illorum putasti litteris alloquendum humanissime; ostendisti quanta mansuetudine temperati sint in catholica Ecclesia etiam qui potestate christiani Imperatoris, siue terrendo, siue plectendo corrigendis preficiuntur erroribus; nisi quod honorificentioribus eum uerbis tractasti quam decebat hereticum.

4. Sed quod eius responsioni me respondere uoluisti, credo te arbitratum etiam hoc Thamugadensibus debere prestari, ut fallax doctrina ipsius a quo seducebantur, aliquanto diligentius refellatur: uerum nos et occupatissimi sumus, et iam in aliis plurimis opusculis nostris huiusmodi uaniloquia refutauimus. Iam enim nescio quoties disputando et scribendo monstrauimus non eos posse habere martyrum mortem, quia christianorum non habent uitam; cum martyrem non faciat pena, sed causa. Docuimus etiam liberum arbitrium sic homini datum, ut tamen et diuinis legibus et humanis rectissime grauium supplicia constituta sint peccatorum; et pertinere ad religiosos reges terre, non solum adulteria uel homicidia uel huiusmodi alia flagitia seu facinora, uerum etiam sacrilegia seueritate congrua cohibere  : multumque illos falli qui putant a nobis tales istos suscipi, quales sunt, quia non eos rebaptizamus. Quomodo enim tales suscipiuntur quales sunt, cum sint heretici, et ad nos transeundo fiant catholici? Neque enim propterea corda deprauata non licet corrigi, quia Sacramenta semel data non licet iterari.

5. De mortibus autem furiosissimis quas quidam eorum ipsi sibi inferunt, de quibus solent detestabiles et abominabiles esse multis etiam suis, quorum mentes dementia non tanta possedit, eis secundum Scripturas rationesque Christianorum sepe respondimus quoniam scriptum est: Qui sibi nequam, cui bonus ? Aut certe in eisdem positum tentationibus mori uolentem occidat et proximum, qui sibi expedire et licere putat occidere seipsum, quoniam Scriptura dicit: Diliges proximum tuum tanquam teipsum . Nullis autem iubentibus legibus uel legitimis potestatibus, non licere alterum occidere, etiam uolentem et petentem, et uiuere iam non ualentem, satis indicat Scriptura Regnorum, ubi rex Dauid regis Saülis interfectorem iussit occidi, cum ille dixisset ab eo iam saucio atque semiuiuo petitum se fuisse ut hoc faceret, et animam corporis nexibus obluctantem soluique cupientem uno ictu uulneris ab illis cruciatibus liberaret . Proinde quia omnis qui sine ulla legitime potestatis auctoritate hominem occidit, homicida est; quisquis seipsum occidit non sit homicida, si non homo est.  Hec omnia multimodis in aliis plurimis nostris sermonibus et litteris diximus.

6. uerumtamen, quod fatendum est, de isto Razio seniore, quem summa exemplorum inopia coarctati se in Machabeorum libris, quasi ad auctoritatem sceleris quo seipsos perdunt, perscrutatis omnibus ecclesiasticis auctoritatibus, uix aliquando se inuenisse gloriantur, adhuc eis nunquam respondisse me recolo. Sed, quod tue Charitati et prudentibus quibusque sufficiat ad istos redarguendos, si ad uitam Christianorum de Iudea gente atque illis Litteris parati sunt omnium factorum [1 1Kb] exempla transferre, tunc et hoc transferant. Si autem illic sunt plurima eorum quoque hominum, qui Litterarum illarum ueritate laudati sunt, uel huic iam tempori non conuenientia uel etiam illo tempore non recte facta; tale etiam hoc est, quod in seipsum Razius iste commisit: qui cum esset apud suos nobilis, et multum in Iudaismo profecisset , et propter hoc idem Razius Iudeorum pater appellaretur; quid mirum est, si tanquam homini elatio superba subrepsit, ut mallet manu propria perimi, quam post illam in suorum aspectibus celsitudinem, sustinere indignam in hostium manibus seruitutem?

7. Solent in litteris Gentilium ista laudari. In his autem Machabeorum libris quamuis homo ipse fuerit laudatus, factum tamen eius narratum est, non laudatum, et iudicandum potius quam imitandum quasi ante oculos constitutum; non sane nostro iudicio iudicandum, quod nos quoque ut homines habere possemus, sed iudicio doctrine sobrie, que in ipsis quoque Libris ueteribus clara est. Longe quippe fuit iste Razius a uerbis illis, ubi legitur: Omne quod tibi applicitum fuerit accipe, et in dolore sustine, et in humilitate tua patientiam habe . Non ergo fuit iste uir eligende mortis sapiens, sed ferende humilitatis impatiens.

8. Scriptum est quod uoluerit nobiliter et uiriliter mori; sed numquid ideo sapienter? Nobiliter scilicet, ne libertatem sui generis captiuus amitteret: uiriliter autem, quod tantas uires animi haberet, quibus idoneus esset ut se ipse perimeret; quod gladio cum implere non posset, de muro se precipitem dedit, et sic adhuc uiuus abruptam cucurrit ad petram, atque ibi iam exsanguis intestina sua produxit, que utraque manu dissipata spargebat in populum, ac deinde postea defessus occubuit . Magna hec sunt, nec tamen bona: non enim bonum est omne quod magnum est; quoniam sunt magna etiam mala. Deus dixit: Innocentem et iustum ne occidas . Si ergo iste innocens et iustus non fuit, cur proponitur imitandus? Si autem innocens et iustus fuit, quare interfector innocentis et iusti, id est ipsius Razii, insuper putatur esse laudandus?

9. Hec interim, ne nimium prolixa fiat, huic epistole implende satis sint. Debeo autem Thamugadensibus  eiusmodi ministerium caritatis, quoniam mihi et uoto tuo et ab honorabili et carissimo filio meo Eleusino, qui tribunatum apud eos egit, bene insinuati sunt, ut ambabus epistolis Gaudentii Donatistarum episcopi, et maxime posteriori, quam secundum Scripturas sanctas se fecisse arbitratur, ita respondeam, ne aliquid pretermissum putetur.



EPISTOLA CCu [* 1Kb]  . Augustinus Consentio, respondens ad illius percontationes de corpore Christi quale nunc sit, necnon de nostris corporibus qualia futura sint in resurrectione.

Dilectissimo fratri CONSENTIO, AUGUSTINUS.



CAPUT PRIMUM.

1. Quantum ad oculos attinet corporales, quosdam uidemus, nec nouimus; quorum a nobis studia uitaque nesciuntur: quosdam nouimus, nec uidemus; quorum nobis caritas et affectus innotuit, in quibus et te annumeramus; et ideo te magis uidere desideramus, ut in iis sis quos et uidemus et nouimus. Nam illi qui ignoti nostris oculis ingeruntur, non solum desiderabiles non sunt, sed uix tolerabiles sunt, nisi aliquibus signis pulchritudo in his hominis interioris appareat. Quorum autem, sicut tuus, nobis prius animus intelligendo, quam uidendo corpus apparuit, iam quidem nouimus eos; sed ideo etiam uidere desideramus, ut per illud quod conspicitur oculis, multo iucundius et familiarius eo quem iam nouimus, amico interiore perfruamur. uerum et hoc de te nobis Deus fortasse donabit, quietioribus et tranquillioribus, sicut optamus, rebus humanis, ut id honeste caritatis sit potius quam moleste necessitatis. Nunc ad ea respondeam, sicut Domino adiuuante potuero, que preter epistolam in alia chartula a me querenda misisti.

2. Queris utrum nunc corpus Domini ossa et sanguinem habeat, aut reliqua carnis lineamenta. Quid si adderes, utrum etiam uestimenta? Nonne augeretur questio? Qua causa, nisi quia ea que in usu uite huius nostre corruptibilia nouimus, sine corruptione cogitare uix possumus, cum diuinorum miraculorum quedam documenta iam data sint, ex quibus liceat coniectare maiora? Nam si uestis Isrelitarum per tot annos in eremo sine tritura esse potuit, si morticina pellis calceamentorum tamdiu sine labe durauit, potest ubique Deus quorumlibet corporum, per quantum uoluerit tempus, incorruptam protendere qualitatem. Ego proinde Domini corpus ita in celo esse credo, ut erat in terra, quando ascendit in celum. Dixerat autem Discipulis, ut in Euangelio legimus, de sua resurrectione dubitantibus, et illud quod uidebant, non corpus, sed spiritum esse putantibus: uidete manus meas et pedes; palpate et uidete, quia spiritus ossa et carnem non habet, sicut me uidetis habere . Sicut eorum, cum esset in terra, contrectatus est manibus, sic eorum est, cum iret in celum,  deductus aspectibus. Ibi uox angelica sonuit: Sic ueniet, quemadmodum eum uidistis euntem in celum . Fides adsit, et nulla questio remanebit.

3. Nisi forte de sanguine requirendum est, quia cum dixisset, Palpate et uidete, quia spiritus carnem et ossa non habet, non addidit, sanguinem. Non ergo et nos addamus inquirere quod ille non addidit dicere: et de compendio, si placet, finita sit questio. Fortassis enim, accepta occasione sanguinis, urgebit nos molestior perscrutator, et dicet: Si sanguis, cur non et pituita, cur non et fel flauum et fel nigrum, quibus quatuor humoribus naturam carnis temperari etiam medicine disciplina testatur? Sed quodlibet quisque addat, corruptionem addere caueat, ne sue fidei sanitatem castitatemque corrumpat.

4. Ex consuetudine rerum expertarum, inexperta opera diuina, infirmitas metitur humana, et acutule se garrire arbitratur, cum dicit: Si caro est, et sanguis est; si sanguis, et ceteri humores; si ceteri humores, ergo et corruptio. Eo modo diceret: Si flamma est, et ardet; si ardet, et urit; si urit, ergo uirorum trium in fornacem ignis ab impio rege missorum corpora incendit. Si autem hoc in tribus uiris miraculum  factum esse non dubitat quisquis de diuinis operibus recte sapit; cur non credatur qui fecit illa corpora non posse igne corrumpi, fecisse illud corpus nec posse corrumpi igne, nec fame, nec morbo, nec senio, nec ulla ui alia qua solet humana corpora labefactare corruptio? Quod si quisquam dicit, non carni trium illorum uirorum additam contra ignem incorruptionem, sed ipsi igni detractam corrumpendi facultatem; quid ueremur ne carnem facere nequiuerit non posse corrumpi, qui fecit ignem non posse corrumpere? Nam si illud non de carnis, sed de ignis mutatione intelligitur, multo est mirabilius: simul enim et hominum corpora non urebat ne posset nocere, et ligna fornacis urebat ut posset ardere. Sed qui etiam ista non credunt, nimium de diuina potestate diffidunt, nec cum eis uel ad eos nunc sermo nobis est: qui autem ista credunt, ex his etiam illa utcumque coniiciant que fideliter querunt. ualet igitur diuina potentia de ista uisibili atque tractabili natura corporum, quibusdam manentibus, auferre quas uoluerit qualitates: ac per hoc ualet etiam membra mortalia, forme lineamentis manentibus, corruptione uero mortalitatis emortua, stabili uigore firmare; ut absit labes, adsit effigies; adsit motio, absit fatigatio; adsit uescendi potestas, absit esuriendi necessitas.



CAPUT II.

5. Quod ergo legitur apud Apostolum, Caro et sanguis regnum Dei non possidebunt , soluitur quidem questio etiam isto modo quem tu commemorasti, ut carnis et sanguinis nomine opera carnis et sanguinis intelligantur: uerum, quia non de operibus, sed de modo resurrectionis loquebatur Apostolus, et eam questionem disputando uersabat, melius eo loco intelligitur caro et sanguis pro corruptione carnis et sanguinis posita. Si enim nomen carnis significat operationem, cur non significet  etiam corruptionem, sicut dictum est, Omnis caro fenum? Nam et hic ipsa corruptibilitas significata est: sequitur enim, et omnis honor carnis ut flos feni; fenum aruit, flos decidit . Numquidnam hoc etiam illi carni competit, de qua dictum est: Palpate et uidete, quia spiritus ossa et carnem non habet, sicut me uidetis habere? Nam quomodo arescat aut decidat, cum scriptum sit quod Christus surgens a mortuis, iam non moritur, et mors ei ultra non dominabitur ?

6. Proinde ipsam apostolicam sententiam desuper inspice, totamque considera. Cum resurrectionem mortuorum persuadere uellet eis qui dicebant quod resurrectio mortuorum non est, Christi resurrectione premissa in exemplum, inter cetera que ibi disseruit, intulit sibi questionem atque ait: Sed dicet aliquis, Quomodo resurgent mortui? quo autem corpore uenient? id est, quali corpore? Deinde adhibens documenta seminum: Stulte, inquit, tu quod seminas, non uiuificatur, nisi prius moriatur; et quod seminas, non corpus quod futurum est seminas, sed nudum granum, ut puta tritici [1 1Kb] , aut alicuius ceterorum; Deus autem illi dat corpus quomodo uoluerit, et unicuique seminum proprium corpus. Secundum hoc ergo dixerat, non corpus quod futurum est seminas. Neque enim non triticum erit ex tritico; sed quia nemo seminat herbam, uel stipulam, et multiplicia in palea tegumenta granorum, cum quibus tamen semina exsurgunt, ideo ait, sed nudum granum: hinc uoleus ostendere quia si Deus potest addere quod non erat in nudo semine, multo magis potest reparare quod erat in hominis corpore.

7. Iamuero quod adiungit, ad differentiam pertinet resurgentium, propter diuersas glorias fidelium atque sanctorum. Non omnis, inquit, caro eadem caro: alia quidem hominum, alia autem caro pecorum, alia uolucrum, alia piscium. Et corpora celestia, et corpora terrestria; sed alia est celestium gloria, et alia terrestrium. Et alia gloria solis, alia gloria lune, et alia gloria stellarum. Stella enim a stella differt in gloria: sic et resurrectio mortuorum. In his omnibus iste sensus est: Si genera carnis cum sint cuncta mortalia, differunt tamen inter se pro diuersitatibus animantium; et si corpora cum sint omnia uisibilia, differunt tamen pro diuersitatibus locorum, unde alia est celestium gloria, alia terrestrium; et si in locis sublimibus cum sint cuncta celestia, differunt etiam ipsa claritatibus luminum; non mirum est quod in resurrectione mortuorum distabit gloria meritorum.

8. Hinc iam uenit ad illud quod communiter habet omnis caro que ad uitam resurgit eternam, et dicit: Seminatur in corruptione, surget in incorruptione; seminatur in contumelia, surget in gloria; seminatur in infirmitate, surget in uirtute; seminatur corpus animale, surget corpus spirituale. In his uerbis Apostoli, numquid fas est putare melius corpora nostra resurrectura quam Christi; cum de illo sit propositum exemplum,  quod fideliter intendere, et per eius gratiam sperare debeamus? Ac per hoc nullo modo potuit corpus Christi cum corruptione resurgere, si nostrum in incorruptione resurrecturum promittitur; nec potuit illud sine gloria, si nostrum resurget in gloria. Que autem ibi gloria, ubi adhuc corruptio? Nimis itaque absurdum est ut credamus illud corpus et in infirmitate esse seminatum, id est mortificatum, et in infirmitate resurrexisse; cum corpus nostrum seminetur in infirmitate, resurgat in uirtute; et dicat idem apostolus de Christo: Etsi crucifixus est ex infirmitate, sed uiuit ex uirtute Dei . Quis uero tam absurde sapiat, ut credat illud corpus animale seminatum, animale resuscitatum, si nostrum seminatur animale, surget spirituale?

9. Constat itaque, neque ullo modo dubitandum est, corpus Christi, quod licet corruptionem putredinis in sepulcro non uiderit, unde scriptum est, Nec dabis sanctum tuum uidere corruptionem , clauis tamen et lancea perrumpi potuit, nunc omnino in incorruptione consistere; et quod in contumelia passionis mortisque seminatum est, nunc esse in gloria uite eterne; et quod ex infirmitate potuit crucifigi, nunc in uirtute regnare; et quod erat corpus animale, quoniam ex Adam sumptum est, nunc esse spirituale, quoniam spiritui iam inseparabiliter copulatum est. Cum enim uellet Apostolus de corpore animali adhibere testimonium Scripturarum, illud posuit quod in Genesi legitur: Si est, inquit, corpus animale, est et spirituale; sicut scriptum est, Factus est primus Adam in animam uiuentem, uel, in animam uiuam . Recolis certe quemadmodum scriptum sit: Et insufflauit Deus in faciem eius flatum uite; et factus est homo in animam uiuam . Dictum est autem etiam de animalibus: Producat terra animam uiuam . Intelligitur ergo corpus animale dici simile ceteris animalibus propter mortis dissolutionem et corruptionem, que quotidie cibo reficitur, et postea, separata animantis compage [1 1Kb] , dissoluitur. Spirituale autem corpus, quod iam cum spiritu immortale est.

10. Quamuis nonnulli arbitrentur tunc fieri corpus spirituale, cum iam et ipsum corpus mutatur in spiritum, et quod homo erat ex corpore et spiritu, utrumque ac totum spiritus erit, quasi dixerit Apostolus, Seminatur corpus, surget spiritus. Dixit autem, Seminatur corpus animale, surget corpus spirituale: proinde, sicut animale corpus non est anima, sed corpus, ita et spirituale corpus non spiritum debemus putare, sed corpus. Quis porro audeat opinari, uel Christi corpus non spirituale resurrexisse; uel si spirituale surrexit, iam non corpus fuisse, sed spiritum: cum hanc opinionem Discipulorum refellat, ubi, cum eum uidentes existimarent se spiritum uidere, ait, Palpate et uidete, quia spiritus ossa et carnem non habet, sicut me uidetis habere? Iam igitur illa caro spirituale erat corpus, nec tamen spiritus erat, sed corpus, nulla ulterius morte ab anima resoluendum atque separandum:  sicut corpus animale, quale animatum est Dei flatu, cum factus est homo in animam uiuam, etiam ipsum ex animali spirituale sine mortis interuentu fuerat futurum, nisi transgressio precepti prius commisso peccato infligeret penam, quam Deus seruate iustitie daret coronam.

11. Unde Dominus Christus per nos ad nos uenit, cum peccatores iustus inuenit; per stratum quodammodo humilitatis nostre, sed non cum morbo iniquitatis nostre. Nam per animale nobis, hoc est per mortale corpus apparuit; qui utique si uoluisset, cum corpore immortali primitus aduenisset. Sed quia nos humilitate Filii Dei sanari oportebat, usque ad nostram infirmitatem descendit, et fidei nostre meritum ac premium, uirtute sue resurrectionis ostendit. Ideo sequitur Apostolus et dicit: Nouissimus Adam in spiritum uiuificantem. Siue intelligatur primus Adam, qui de puluere ante formatus est, nouissimus autem Adam, qui de uirgine procreatus est; siue in unoquoque homine utrumque compleatur, ut primus Adam sit homo in corpore mortali, nouissimus Adam idem ipse in corpore immortali: tamen inter animam uiuentem et spiritum uiuificantem hoc interesse uoluit, ut illic sit corpus animale, hic spirituale. Anima quippe in corpore animali uiuit quidem, sed non uiuificat usque ad auferendam corruptionem: in corpore uero spirituali, quoniam perfecte adherens Domino, unus spiritus est , sic uiuificat ut spirituale corpus efficiat, absumens omnem corruptionem, nullam metuens separationem.

12. Proinde sequitur: Sed non prius quod spirituale est, sed quod animale; postea quod spirituale. Primus homo de terra, terrenus; secundus homo de celo, celestis. Qualis terrenus, tales et terreni; et qualis celestis, tales et celestes. Sicut portauimus imaginem terreni, portemus et imaginem eius qui de celo est. Quid est, Qualis terrenus, tales et terreni; nisi, mortales ex mortali? et quid est, Qualis celestis, tales et celestes; nisi, immortales per immortalem? Illud per Adam, hoc per Christum. Dominus enim ad hoc terrenus factus est, cum esset celestis, ut eos qui terreni erant, faceret celestes; hoc est, ideo ex immortali mortalis factus est, assumendo serui formam, non Domini mutando naturam, ut eos qui mortales erant faceret immortales, impertiendo dominicam gratiam, non seruilem iniuriam retinendo [1 1Kb] .

13. Cum igitur de resurrectione corporis Apostolus disputans, doceret nostra corpora futura ex corruptibilibus incorruptibilia, ex contemptibilibus gloriosa, ex infirmis fortia, ex animalibus spiritualia, hoc est, ex mortalibus immortalia, subiecit unde agitur, atque ait: Hoc autem dico, fratres, quia caro et sanguis regnum Dei possidere non possunt. Et ne quisquam putaret secundum substantiam carnis hoc Apostolum definiisse, aperuit quid diceret, subiungendo: neque corruptio incorruptionem possidebit. Tanquam diceret, Quod dixi, Caro et sanguis regnum Dei non possidebunt, ideo dixi, quia corruptio incorruptionem non possidebit  Hoc ergo loco nomine carnis et sanguinis, corruptionem mortalitatis intelligi uoluit.

14. Denique, tanquam ei diceretur, Quomodo caro erit, et caro non erit? caro quippe erit, quoniam Dominus post resurrectionem ait, Palpate et uidete, quia spiritus ossa et carnem non habet, sicut me uidetis habere; caro autem non erit, quoniam caro et sanguis regnum Dei non possidebunt: exponit quid dixerit, adiiciens, Ecce mysterium uobis dico, omnes quidem resurgemus; uel sicut greci codices habent, omnes quidem dormiemus, non tamen omnes immutabimur. Hanc immutationem utrum in deterius, an in melius intelligi uoluerit, inferiora demonstrant. In atomo, inquit, hoc est, in puncto temporis, quod diuidi non potest; in ictu oculi, hoc est in summa celeritate; in nouissima tuba, hoc est, in nouissimo signo quod dabitur, ut ista compleantur: canet enim tuba, inquit, et mortui resurgent incorrupti, et nos commutabimur. Ergo istam commutationem in melius sine dubitatione oportet intelligi, quia omnes et iusti et iniusti resurrecturi sunt: sed, sicut Dominus in Euangelio loquitur, qui bene fecerunt, in resurrectionem uite: qui uero male egerunt, in resurrectionem iudicii ; iudicium appellans penam sempiternam, sicut alio loco, Qui non credit, inquit, iam iudicatus est . Proinde illi qui ad iudicium resurrecturi sunt, non commutabuntur in illam incorruptelam que nec doloris corruptionem pati potest. Illa namque fidelium est atque sanctorum: isti uero perpetua corruptione cruciabuntur; quia ignis eorum non exstinguetur, et uermis eorum non morietur .

15. Quid sibi ergo uult ista distinctio, Et mortui resurgent incorrupti, et nos commutabimur; nisi quia omnes incorrupti resurgent, sed ex his etiam iusti immutabuntur in illam incorruptelam cui omnino nulla possit nocere corruptio? Ac per hoc, qui in eam non commutabuntur, incorrupti quidem resurgent integritate membrorum, sed tamen corrumpendi dolore penarum, cum audierint: Ite, maledicti, in ignem eternum, qui paratus est diabolo et angelis eius . A quo auditu malo iustus non timebit . De illa uero commutatione iustorum cum dixisset, nos commutabimur; tanquam quereremus quomodo istud fiat, uel qualis illa commutatio futura sit, adiungit et dicit: Oportet enim corruptibile hoc induere incorruptelam, et mortale hoc induere immortalitatem . Non, ut opinor, dubitandum est secundum hoc dictum, Caro et sanguis regnum Dei non possidebunt, quia non ibi erit corruptio et mortalitas carnis et sanguinis: secundum has enim qualitates, hoc loco carnem et sanguinem nuncupauit.

16. Quocirca, ut aliquid exempli gratia ponam quod interim occurrit: sicut scriptum est. Ne forte tentauerit uos qui tentat, et inanis sit labor noster ; atque hic intelligitur diabolus, tanquam Deus omnino non tentet, de quo alio loco Scriptura dicit, Ipse autem neminem tentat : nec contraria est ista sententia ei qua dicitur, Tentat uos Dominus Deus uester ; sed soluitur  questio, cum uocabulum tentationis diuersas intelligentias habeat, eo quod alia sit tentatio deceptionis, alia tentatio probationis; secundum illam non intelligitur qui tentat, nisi diabolus, secundum hanc uero tentat Deus: ita cum dicitur, Caro possidebit regnum Dei, et, Caro non possidebit regnum Dei; etiam huius nominis intelligentia discernatur, et nulla erit questio: quoniam caro secundum substantiam, secundum quam dictum est, Spiritus ossa et carnem non habet, sicut me uidetis habere, possidebit regnum Dei; caro autem cum secundum corruptionem intelligitur, non possidebit. Hoc enim expositum est cum diceretur, Caro et sanguis regnum Dei non possidebunt, in eo quod continuo additum est, neque corruptio incorruptionem possidebit; sicut satis, quantum arbitror, disseruimus.



CAPUT III.

17. Quod autem queris, utrum singillatim a creatore Deo corporum lineamenta formentur; non te mouebit, si quantum potest humana mens, potentiam diuine operationis intelligas. Quomodo enim negare poterimus Deum etiam nunc operari cuncta que creantur, cum Dominus dicat: Pater meus usque nunc operatur ? Unde illa cessatio septimi diei ab ipsis naturis condendis intelligenda est facta, non ab earum administratione que condite referuntur. Cum ergo natura rerum a Creatore administratur, et per ordines prefinitis locis et temporibus suis cuncta nascuntur, Deus usque nunc operatur. Nam si Deus nunc ista non format, quomodo legitur, Priusquam te formarem in utero, noui te ! quomodo etiam accipi potest, Quod si fenum agri, quod hodie est, et cras in clibanum mittitur, Deus sic uestit ? Nisi forte credendum est, fenum a Deo uestiri, et a Deo corpora non formari! Cum enim dixit, uestit, non de preterita ordinatione, sed de presenti operatione satis indicat. Unde est etiam illud Apostoli de seminibus, quod supra commemoraui: Non, inquit, corpus quod futurum est, seminas, sed nudum granum, ut puta tritici, aut alicuius ceterorum; Deus autem illi dat corpus, quomodo uoluerit. Non dixit, Dedit, aut, disposuit; sed, dat: ut Creatorem intelligas efficaciam sapientie sue rebus, que quotidie suis temporibus oriuntur, condendis adhibere. De qua sapientia dictum est, Pertendit a fine usque in finem fortiter: et non dixit, Disposuit; sed, disponit omnia suauiter . Multum est autem uel tenuiter sapere quomodo commutabilia et temporalia, non commutabilibus et temporalibus Creatoris motibus, sed eterna et stabili uirtute condantur.



CAPUT Iu.

18. De illo sane quod percontandum putasti, utrum baptizati omnes, si absque penitentia, diuersis criminibus irretiti de corpore exierint, ueniam quolibet tempore consecuturi sint, librum non parue quantitatis iam scripsi  ; quem si describere curaueris, fortasse nichil ulterius hinc requires.

19. uis etiam per me scire utrum Dei flatus ille in Adam, idem ipse sit anima. Breuiter respondeo:  aut ipse est, aut ipso anima facta est. Sed et si ipse est, factus est. De anima quippe loquitur per Isaiam prophetam Deus, ubi dicit, Omnem flatum ego feci; quod sequentia satis indicant: sequitur enim, Propter peccatum modicum quid contristaui illum , id est, ipsum flatum; et cetera, que nisi de anima humana intelligi nequeunt. In hac enim questione maxime cauendum est ne anima non a Deo facta natura, sed ipsius Dei substantia tanquam unigenitus Filius, quod est uerbum eius, aut aliqua eius particula esse credatur; tanquam illa natura atque substantia, qua Deus est quidquid est, commutabilis esse possit: quod esse animam nemo non sentit, qui se animam habere sentit. Cum ista dictarem, perlator iam uentum exspectans, me uehementer, ut nauigaret, urgebat. Itaque si quid hic incondite atque inculte dictum legeris, uel si totum ita esse perspexeris, doctrine da operam, lingue ueniam. Et alia manu: Deo uiuas, dilectissime fili.



EPISTOLA CCuI [* 1Kb]  . ualerio comiti Felicem episcopum commendat.

Domino merito illustri et prestantissimo, atque in Christo carissimo filio uALERIO, AUGUSTINUS, in Domino salutem.

Quotiescumque a me petunt homines, ut eos tue benignitati fideique commendem, si non facio, non mihi recte uideor de tua uel erga opis indigos misericordia, uel erga nos beneuolentia iudicare. Itaque facio, et maxime ministros Christi, qui Ecclesie curam gerunt, cuius te coheredem et filium esse gaudemus, tue Prestantie commendare non dubito, domine merito illustris atque prestantissime, atque in Christo carissime fili. Sanctus itaque frater et cepiscopus noster Felix cum hoc me rogasset, utique negare non debui. Commendo ergo tibi episcopum Christi egentem auxilio uiri sublimis: fac ergo quod potes; quoniam tibi plurimum posse prestitit Dominus, cuius te lucrorum auidissimum nouimus.



EPISTOLA CCuII [** 1Kb]  . Augustinus Claudio episcopo, transmittens ipsi libros contra Iulianum elaboratos.

Beatissimo fratri et cepiscopo CLAUDIO, AUGUSTINUS, in Domino salutem.

Quoniam mihi fraterno excitatus affectu, Iuliani quatuor libros, quos aduersus unum meum  scripsit, priusquam peterem, ipse misisti; nichil conuenientius putaui esse faciendum, quam ut ea que respondeo, potissimum tu legens iudices, utrum recte congruenterque responderim. Nam de his quatuor libris nonnulla decerpta scripserat nescio quis ad illustrem et religiosum uirum comitem ualerium, aduersus  eumdem librum meum, quem me ad illum scripsisse cognouerat: que cum in manus meas eodem sublimi uiro curante uenissent, illi primo non distuli secundum uolumen adiungere, in quo illa omnia, sicut potui, refutaui. Sed nunc cum eosdem libros diligentius inspicerem, comperi illum qui nonnulla inde selegerat, non omnia ita posuisse ut in his libris leguntur: unde uideri poterit Iuliano, uel cuilibet illorum, me potius fuisse mentitum, quia non utique sicut hi quatuor libri, ita illa que de his excerpta et memorato comiti missa sunt, innotescere potuerunt. Quisquis ergo et illum secundum librum meum ad comitem identidem ualerium sicut primum conscriptum legit, nouerit me in quibusdam non respondisse Iuliano; sed ei potius qui de libris eius illa selegit, et non ita posuit ut inuenit, sed aliquantum putauit esse mutanda, fortasse ut eo modo quasi sua faceret que aliena esse constaret. Nunc autem ueriora credens exemplaria que tua Sanctitas misit, ipsi auctori uideo respondendum, qui unum meum quatuor libris suis refellisse iactat, et usquequaque spargere fidei uenena non cessat. Aggressus sum igitur hoc opus in adiutorio Saluatoris pusillorum atque magnorum; et scio te, ut id implerem orasse pro me, et pro iis quibus huiuscemodi labores nostros profuturos credimus et optamus. Attende ergo iam responsionem meam, cuius principium hanc epistolam subsequetur. uale in Domino memor nostri, beatissime frater.



EPISTOLA CCuIII [* 1Kb]  . Augustinus Felicie uirgini, que malam quorumdam Ecclesie pastorum uitam iniquiori animo ferebat , monens ne, scandalis offensa, ab Ecclesia catholica recedat.

Domine merito suscipiende, et in Christi membris honorande filie FELICIAE, AUGUSTINUS, in Domino salutem.

1. Non dubito animum tuum et pro tua fide et pro aliorum infirmitate uel iniquitate turbatum; cum sanctus Apostolus plenus uisceribus caritatis confiteatur et dicat: Quis infirmatur, et non ego infirmor? quis scandalizatur, et non ego uror ? Unde etiam ego ipse compunctus, et pro tua que in Christo est, salute sollicitus, has uel consolatorias, uel exhortatorias litteras ad tuam Sanctitatem dandas putaui: quoniam in Domini nostri Iesu Christi corpore, quod est Ecclesia eius et unitas membrorum eius, germanissima nobis facta es, que tanquam honorabile membrum in eius compage diligeris, et nobiscum illius sancto Spiritu uiuis.

2. Unde te admoneo ne grauius perturberis his scandalis, que ideo uentura predicta sunt, ut quando uenirent reminisceremur esse predicta, et non eis ualde commoueremur. Nam hec ipse Dominus in Euangelio ita predixit: ue mundo ab scandalis! oportet  uenire scandala: ue autem homini illi per quem scandalum uenit ! Qui sunt ipsi homines, nisi de quibus dicit Apostolus: Sua querentes, non que Iesu Christi . Alii sunt ergo qui propterea tenent pastorales cathedras, ut Christi gregibus consulant; alii uero qui propterea in eis sedent, ut suis honoribus temporalibus et commodis secularibus gaudeant. Ista duo genera pastorum, aliis morientibus, aliis nascentibus, in ipsa Catholica necesse est usque ad finem seculi et usque ad Domini iudicium perseuerent. Si enim temporibus Apostolorum fuerunt tales, inter quos falsos fratres Apostolus gemeret, et diceret. Periculis in falsis fratribus ; nec eos per superbiam separaret, sed per tolerantiam sustineret; quanto magis temporibus nostris necesse est ut sint, cum de tempore huius seculi, quod propinquat ad finem, apertissime Dominus dicat: Quoniam abundabit iniquitas, refrigescet caritas multorum? Sed quod sequitur, nos debet consolari et exhortari: Qui perseuerauerit, inquit, usque in finem, hic saluus erit .

3. Sicut autem sunt pastores boni et mali, sic etiam in ipsis gregibus sunt et boni et mali. Boni, ouium nomine significantur; mali uero, hedi appellantur: sed commixti pariter pascunt, donec ueniat princeps pastorum, qui dictus est unus Pastor ; et quemadmodum ipse promisit, separet sicut pastor oues ab hedis . Nobis enim imperauit congregationem, sibi autem seruauit separationem: quia ille debet separare, qui nescit errare. Nam qui separare ante tempus, quod sibi Dominus seruauit, superbi serui facile ausi sunt; ipsi potius ab unitate catholica separati sunt: nam schismate immundi, mundum gregem unde habere potuerunt?

4. Ut ergo in unitate maneamus, nec offensi scandalis palearum aream dominicam deseramus, sed potius usque in finem uentilationis frumenta perseueremus , et comminutam stipulam firmo caritatis pondere toleremus; ipse Pastor noster in Euangelio de pastoribus bonis nos admonet, ut propter bona opera eorum nec in eis ipsis nostram spem ponamus; sed eum qui tales illos fecit, Patrem qui in celis est, glorificemus et de pastoribus malis, quos nomine Scribarum et Phariseorum significare uoluit, docentes bona, et facientes mala.

5. Nam de bonis pastoribus ita loquitur: uos estis lumen mundi. Non potest ciuitas abscondi super montem constituta; neque accendunt lucernam, et ponunt eam sub modio, sed super candelabrum, ut luceat omnibus qui in domo sunt. Sic luceat lumen uestrum coram hominibus, ut uideant opera uestra bona, et glorificent Patrem uestrum qui in celis est . De malis autem pastoribus oues admonet dicens: Super cathedram Moysi sedent. Que dicunt, facite; que autem faciunt, facere nolite: dicunt enim, et non faciunt . His auditis, oues Christi etiam per malos doctores uocem ipsius audiunt, et unitatem illius non relinquunt; quia bonum quod eos audiunt dicere, non est ipsorum, sed illius: et ideo secure  oues pascuntur, quia et sub malis pastoribus pascuis dominicis nutriuntur. Non autem faciunt malorum facta pastorum; quia talia opera non sunt illius, sed ipsorum. Quos autem bonos uident, non solum audiunt bona que dicunt; sed etiam imitantur bona que faciunt. De talibus erat Apostolus, qui dicebat: Imitatores mei estote, sicut et ego Christi . Iste lumen erat illuminatum a Lumine sempiterno, ipso Domino Iesu Christo, et in candelabro positum erat, quia in eius cruce gloriabatur: unde ait: Mihi autem absit gloriari, nisi in cruce Domini nostri Iesu Christi . Et quia non sua querebat, sed que Iesu Christi: quamuis ad imitationem suam quos per Euangelium genuerat , hortatur; tamen corripit grauiter eos qui per Apostolorum nomina schismata fecerunt; et obiurgat illos qui dicebant, Ego sum Pauli: Numquid Paulus pro uobis, inquit, crucifixus est? aut in nomine Pauli baptizati estis ?

6. Hinc intelligimus et bonos pastores, non sua querentes, sed que Iesu Christi; et bonas oues, quamuis imitentur facta pastorum bonorum, tamen in eis non ponere spem suam, quorum ministerio sunt congregate; sed in Domino potius, cuius sanguine sunt redempte: ut quando forte incurrerint in pastores malos, doctrinam illius predicantes et sua mala opera facientes, que dicunt, faciant; que autem faciunt, non faciant; nec propter filios iniquitatis, pascua deserant unitatis. In catholica enim Ecclesia, que non in sola Africa, sicut pars Donati, sed per omnes gentes, sicut promissa est, dilatatur atque diffunditur, in uniuerso mundo, sicut dicit Apostolus, fructificans et crescens , et boni sunt et mali. Ab ea uero separati, quamdiu contra illam sentiunt, boni esse non possunt; quia etsi aliquos eorum bonos uidetur ostendere quasi laudabilis conuersatio, malos eos facit ipsa diuisio, dicente Domino: Qui mecum non est, aduersum me est; et qui mecum non colligit, spargit .

7. Unde et exhortor, domina merito suscipienda, et in Christi membris honoranda filia, ut quod tibi Dominus prestitit, fideliter teneas; eumque corde toto diligas et eius Ecclesiam, qui te non permisit uirginitatis tue fructum cum perditis perdere uel perire. Si enim de isto seculo exires separata ab unitate corporis Christi, nichil tibi prodesset, seruata integritas corporis tui. Sed Deus qui diues est in misericordia, fecit iuxta te quod in Euangelio scriptum est; cum se excusarent inuitati ad cenam patrisfamilias, inter cetera dixit seruis suis: Exite in uias et sepes, et quoscumque inueneritis, cogite intrare . Tu ergo quamuis dilectionem sincerissimam debeas etiam bonis seruis eius, per quorum ministerium intrare coacta es; in illo tamen debes spem ponere, qui conuiuium preparauit, cui et tu ad uitam eternam beatamque sollicita es. Ei quippe commendans cor tuum, et propositum tuum, et sanctam uirginitatem tuam, et fidem, et spem, et caritatem tuam, non moueberis scandalis, que abundabunt usque in finem; sed stabili robore pietatis salua eris, atque in Domino gloriosa, in  eius unitate perseuerando usque in finem. Quomodo autem hanc acceperis pro te sollicitudinem meam, quam quibus potui litteris tibi insinuare curaui, fac ut nouerim rescriptis tuis. Dei misericordia et gratia te semper protegat.



EPISTOLA CCIX [* 1Kb]  . Augustinus Celestino Romano Pontifici, de ipsius electione pacifice facta  gratulatur: tum exponit causam Antonii episcopi Fussalensis, qui administratione Ecclesie sue ob scelera priuatus appellauerat ad apostolicam Sedem; atque obtestatur ut latam in ipsum sententiam uigere sinat.

Domino beatissimo, et debita caritate uenerando sancto pape CeLESTINO, AUGUSTINUS, in Domino salutem.

1. Primum gratulationem reddo meritis tuis, quod te in illa Sede Dominus Deus noster sine ulla, sicut audiuimus, plebis sue discissione constituit. Deinde insinuo Sanctitati tue, que sint circa nos, ut non solum orando pro nobis, uerum etiam consulendo et opitulando subuenias. In magna quippe tribulatione positus, hec ad tuam Beatitudinem scripta direxi: quoniam uolens prodesse quibusdam in nostra uicinitate membris Christi, magnam illis cladem improuidus et incautus ingessi.

2. Fussala  dicitur Hipponensi territorio confine castellum: antea ibi nunquam episcopus fuit, sed simul cum contigua sibi regione ad pareciam Hipponensis Ecclesie pertinebat. Paucos habebat illa terra catholicos; ceteras plebes illic in magna multitudine hominum constitutas Donatistarum error miserabiliter obtinebat, ita ut in eodem castello nullus esset omnino catholicus. Actum est in Dei misericordia ut omnia ipsa loca unitati Ecclesie cohererent; per quantos labores et pericula nostra, longum est explicare, ita ut ibi presbyteri qui eis congregandis a nobis primitus constituti sunt, exspoliarentur, cederentur, debilitarentur, excecarentur, occiderentur: quorum tamen passiones inutiles ac steriles non fuerunt, unitatis illic securitate perfecta. Sed quod ab Hippone memoratum castellum millibus quadraginta seiungitur, cum in eis regendis, et eorum reliquiis licet exiguis colligendis, que in utroque sexu aberrabant non minaces ulterius, sed fugaces, me uiderem latius quam oportebat extendi, nec adhibende sufficere diligentie quam certissima ratione adhiberi debere cernebam, episcopum ibi ordinandum constituendumque curaui.

3. Quod ut fieret, aptum loco illi congruumque requirebam, qui et Punica lingua esset instructus; et habebam de quo cogitabam paratum presbyterum, propter quem ordinandum, sanctum senem qui tunc primatum Numidie gerebat  de longinquo ut ueniret  rogans litteris impetraui. Quo iam presente, omniumque in re tanta suspensis animis, ad horam nos ille, qui mihi paratus uidebatur, omnimodo resistendo destituit. Ego autem qui utique, sicut exitus docuit, differre potius debui, quam periculosum precipitare negotium, dum nolo grauissimum et sanctissimum senem ad nos usque fatigatum sine effectu propter quem uenerat tam longe, ad propria remeare, obtuli non petentibus quemdam adolescentem Antonium  qui mecum tunc erat; in monasterio quidem a nobis a paruula etate nutritum, sed preter lectionis officium nullis clericatus gradibus et laboribus notum. At illi miseri, quod futurum fuerat ignorantes, offerenti eum mihi obedientissime crediderunt. Quid plura? factum est; esse illis episcopus cepit.

4. Quid faciam? Nolo apud tuam uenerationem grauare quem nutriendum collegi; nolo deserere quos colligendos timoribus et doloribus parturiui; et quomodo utrumque agam reperire non possum. Res quippe ad tantum scandalum uenit, ut in eum hic apud nos causas dicerent, qui de illius episcopatu suscipiendo, tanquam bene sibi consulentibus, obtemperauerant nobis. In quibus causis cum stuprorum crimina capitalia, que non ab ipsis quibus episcopus erat, sed ab aliis quibusdam obiecta fuerant, probari minime potuissent, atque ab iis que inuidiosissime iactabantur, uideretur esse purgatus; tam miserandus factus est et nobis et aliis, ut quidquid a castellanis et illius regionis hominibus de intolerabili dominatione, de rapinis et diuersis oppressionibus et contritionibus obiiciebatur, nequaquam nobis tale uideretur, ut propter hoc uel propter simul cuncta congesta, episcopatu eum putaremus esse priuandum, sed restituenda que probarentur ablata.

5. Denique sententias nostras sic temperauimus, ut saluo episcopatu, non tamen omnino impunita relinquerentur que non deberent uel eidem ipsi deinceps iterumque facienda, uel ceteris imitanda proponi. Honorem itaque integrum seruauimus iuueni corrigendo; sed corripiendo minuimus potestatem, ne scilicet eis preesset ulterius, cum quibus sic egerat, ut dolore iusto eum sibi preesse ferre omnino non possent, et cum suo illiusque periculo in aliquod scelus forsitan erupturam impatientiam sui doloris ostenderent. Quorum talis animus etiam tunc, quando cum eis de illo episcopi egerunt, euidenter apparuit; cum iam uir spectabilis Celer, de cuius aduersum se prepotenti administratione conquestus est, nullam gerat, uel in Africa, uel uspiam potestatem.

6. Sed quid multis morer? Collabora, obsecro, nobiscum, pietate uenerabilis domine beatissime, et debita caritate uenerande sancte Papa, et iube tibi que directa sunt omnia recitari. uide episcopatum qualiter gesserit; quemadmodum iudicio nostro usque adeo  consenserit, communione priuatus, nisi prius Fussalensibus omnia redderentur, iam postea ut re acta estimatis rebus solidos seposuerit, ut ei communio redderetur; quam uersuta suasione sanctum senem primatem nostrum grauissimum uirum, ut ei cuncta crederet, quem uelut omni modo inculpatum uenerando Pape Bonifacio commendaret, induxerit; et cetera que a me quid opus est recoli, cum memoratus uenerabilis senex ad tuam Sanctimoniam uniuersa retulerit?

7. In illis autem multiplicibus Gestis, quibus de illo nostrum iudicium continetur, magis deberem uereri ne tibi minus seuere, quam oporteret, iudicasse uideamur, nisi scirem uos tam propensos ad misericordiam, ut non solum nobis quia illi pepercimus, uerum etiam ipsi existimetis esse parcendum. Sed ille quod a nobis aut benigne aut remisse factum est, in prescriptionem uertere atque usurpare conatur. Clamat, Aut in mea cathedra sedere debui, aut episcopus esse non debui; quasi nunc sedeat nisi in sua. Propter hoc enim loca illa eidem dimissa atque permissa sunt, in quibus et prius episcopus erat, ne in alienam cathedram contra statuta patrum  translatus illicite diceretur. Aut uero quisquam ita esse debet, siue seueritatis, siue lenitatis exactor, ut qui non uisi fuerint episcopatus honore priuandi, nullo modo in eis aliquid uindicetur; aut in quibus aliquid uisum fuerit uindicandum, episcopatus honore priuentur?

8. Existunt exempla, ipsa Sede apostolica iudicante, uel aliorum iudicata firmante, quosdam pro culpis quibusdam, nec episcopali spoliatos honore, nec relictos omnimodis impunitos. Que ut a nostris temporibus remotissima non requiram, recentia memorabo  . Clamet Priscus prouincie Cesareensis episcopus: Aut ad primatum locus sicut ceteris et mihi patere debuit, aut episcopatus mihi remanere non debuit. Clamet alius eiusdem prouincie uictor episcopus, cui relicto in eadem pena in qua et Priscus fuit, nusquam nisi in diecesi eius ab aliquo communicatur episcopo; clamet, inquam: Aut ubique communicare debui, aut etiam in meis locis communicare non debui. Clamet tertius eiusdem prouincie Laurentius episcopus, et prorsus huius uocibus clamet: Aut in cathedra cui ordinatus sum, sedere debui, aut episcopus esse non debui. Sed quis ista uituperet, nisi qui parum attendit nec inulta omnia relinquenda, nec uno modo omnia uindicanda?

9. Quia ergo pastorali uigilique cautela beatissimus Papa Bonifacius in epistola sua posuit, de Antonio loquens episcopo, et ait, Si ordinem rerum nobis fideliter indicauit; accipe nunc  ordinem rerum quem ille in suo libello reticuit, ac deinde que post eius  sancte memorie uiri in Africa lectas litteras gesta sunt; et subueni hominibus opem tuam in Christi misericordia multo auidius quam ille poscentibus, a cuius inquietudine desiderant liberari. Iudicia quippe illis, et publicas potestates, et militares impetus tanquam exsecuturos apostolice Sedis sententiam, siue ipse, siue rumores creberrimi comminantur  , ut miseri homines christiani catholici grauiora formident a catholico episcopo, quam, cum essent heretici, a catholicorum imperatorum legibus formidabant. Non sinas ista fieri, obsecro te per Christi sanguinem, per apostoli Petri memoriam, qui christianorum prepositos populorum monuit ne uiolenter dominentur in fratres . Ego Fussalenses catholicos filios in Christo meos, et Antonium episcopum filium in Christo meum, benignitati caritatis Sanctitatis tue, quia utrosque diligo, utrosque commendo. Neque Fussalensibus succenseo, quia iustam de me querimoniam ingerunt auribus tuis, quod eis hominem nondum mihi probatum, nondum saltem etate firmatum, a quo sic affligerentur, inflixi: neque huic noceri uolo, cui quanto magis sinceram habeo caritatem, tanto magis praue eius cupiditati obsisto. Utrique misericordiam mereantur tuam; illi ne mala patiantur, iste ne faciat: illi, ne oderint Catholicam, si a catholicis episcopis, maximeque ab ipsa Sede apostolica, contra catholicum non eis subuenitur episcopum; iste autem, ne se tanto scelere obstringat, ut quos molitur inuitos facere suos, a Christo faciat alienos.

10. Me sane, quod confitendum est Beatitudini tue, in isto utrorumque periculo tantus timor et meror excruciat, ut ab officio cogitem gerendi episcopatus abscedere, et me lamentis errori meo conuenientibus dedere, si per eum cuius episcopatui per imprudentiam suffragatus sum, uastari Ecclesiam Dei, et, quod ipse Deus auertat, etiam cum uastantis perditione perire conspexero. Recolens enim quod ait Apostolus, Si nosmetipsos iudicaremus, a Domino non iudicaremur , iudicabo meipsum, ut parcat mihi, qui iudicaturus est uiuos et mortuos. Si autem et  membra Christi, que in illa regione sunt, ab exitiabili timore ac tristitia recreaueris, et meam senectutem hac misericordi iustitia fueris consolatus, retribuet tibi, et in presenti et in futura uita, bona pro bonis, qui per te nobis in ista tribulatione succurrit, et qui te in illa Sede constituit.



EPISTOLA CCX [* 1Kb]  . Augustinus Felicitati et Rustico, de malis tolerandis et de fraterna correptione; forte occasione tumultus in sanctimonialium conuentu exorti, de quo in epistola proxime post hanc subsequente.

Dilectissime et sanctissime matri FELICITATI, et fratri RUSTICO, et sororibus que uobiscum sunt, AUGUSTINUS, et qui mecum sunt, in Domino salutem.

1. Bonus est Dominus, et misericordia eius ubique diffusa, que nos de uestra caritate in suis uisceribus consolatur. Quantum enim diligat credentes et sperantes in se, et illum atque in uicem diligentes, et quid eis in posterum seruet, hinc maxime ostendit, cum infidelibus, et desperatis, et peruersis [1 1Kb] , quibus in mala uoluntate usque in finem perseuerantibus ignem cum diabolo eternum minatur, in hoc tamen seculo bona tanta largitur; Qui facit oriri solem suum super bonos et malos, et pluit super iustos et iniustos : breuiter enim aliquid dictum est, ut plura cogitentur. Quam multa enim habeant impii in hac uita munera et dona gratuita ab illo quem contemnunt, enumerare quis potest? Inter que illud magnum, quod exemplis interpositarum tribulationum quas huius seculi dulcedini tanquam bonus medicus miscet, admonet eos, si attendere uelint, fugere ab ira uentura; et cum in uia sunt, id est in hac uita, concordare cum sermone Dei, quem sibi aduersarium fecerunt male uiuendo. Quid ergo non misericorditer prestatur hominibus a Domino Deo, a quo etiam tribulatio beneficium est? Nam res prospera donum est consolantis; res autem aduersa donum est admonentis Dei: et si hec prestat, ut dixi, etiam malis, quid preparat sustinentibus se? quorum in numero uos per illius gratiam congregatos esse gaudete, sustinentes inuicem in dilectione, studentes seruare unitatem spiritus in uinculo pacis . Non enim deerit quod in uobis inuicem sufferatis, nisi cum uos ita purgauerit [2 1Kb] Dominus, absorpta morte in uictoriam, ut sit Deus omnia in omnibus .

2. Dissensiones autem nunquam debent amari; sed aliquando tamen aut a caritate nascuntur, aut caritatem probant. Quis enim facile inuenitur qui uelit reprehendi? et ubi est ille sapiens de quo dictum est, Corripe sapientem, et amabit te? Numquid tamen ideo non debemus reprehendere et corripere fratrem, ne securus tendat in mortem? Solet enim fieri, et frequenter accidit ut ad horam contristetur cum reprehenditur, et resistat, et contendat; et tamen postea  consideret secum in silentio, ubi nemo est nisi Deus et ipse, nec timet displicere hominibus, quia corripitur; sed timet displicere Deo, quia non corrigitur, et deinceps non faciat illud in quo iuste reprehensus est, et quantum odit peccatum suum, tantum diligat fratrem quem sensit hostem peccati sui. Si autem de illo numero est, de quo dictum est, Corripe stultum, et adiiciet ut oderit te ; non de caritate illius dissensio nascitur, sed tamen caritatem reprehensoris sui exercet et probat: quia non ei rependitur odium; sed dilectio que cogit reprehendere, imperturbata perdurat, etiam cum ille qui reprehensus est, odit. Si autem ille qui corripit, reddere uult malum pro malo ei qui corripienti indignatur, non fuit dignus qui corriperet, sed dignus plane qui etiam ipse corripi deberet. Hec agite ut inter uos aut non exsistant indignationes, aut exorte statim celerrima pace perimantur. Maiorem date operam concordandis uobis quam redarguendis. Quia sicut acetum corrumpit uas, si diutius ibi fuerit; sic ira corrumpit cor, si in alium diem durauerit. Hec ergo agite, et Deus pacis erit uobiscum, orantes simul et pro nobis, ut ea que bene monemus, alacriter impleamus.



EPISTOLA CCXI [* 1Kb]  . Augustinus monachas que dum student mutare prepositam, indecenter fuerant tumultuate, reuocat ad concordiam, et prescribit illis uite regulam [1 1Kb] .

1. Sicut parata est seueritas peccata que inuenerit uindicare; ita non uult caritas quod uindicet inuenire. Hec causa fecit ut ad uos non uenirem, cum meam presentiam quereretis, non ad pacis uestre gaudium, sed ad dissensionis uestre augmentum. Quomodo enim contemnerem, et impunitum relinquerem, si et me presente tantus uester tumultus exsisteret, quantus me absente, etsi oculos meos latuit, tamen aures meas uestris uocibus uerberauit? Nam fortassis etiam maior esset uestra seditio in presentia mea, cum necesse esset uobis non concedi, que in perniciosissimum exemplum contra sanam disciplinam, quod uobis non expedit, petebatis; ac sic quales non uolo, inuenirem uos, et ipse inuenirer a uobis qualem non uolebatis.

2. Cum ergo scribat Apostolus ad Corinthios, dicens, Testem Deum facio super animam meam, quia parcens uobis nondum ueni Corinthum; non quia dominamur fidei uestre, sed cooperatores sumus gaudii uestri ; hoc ego etiam dico uobis, quia parcens uobis non ad uos ueni. Peperci etiam mihi, ne tristitiam super tristitiam haberem; et elegi non ut exhiberem faciem meam uobis, sed effunderem cor meum Deo pro uobis, et causam magni periculi uestri, non apud uos uerbis, sed apud Deum lacrymis agerem, ne  conuertat in luctum gaudium meum quo soleo gaudere de uobis, et inter tanta scandala quibus ubique abundat hic mundus aliquando consolari, cogitans copiosam congregationem, et castam dilectionem, et sanctam conuersationem uestram, et largiorem gratiam Dei, que data est uobis, ut non solum carnales nuptias contemneretis, uerum etiam eligeretis in domo societatem unanimes habitandi, ut sit uobis anima una et cor unum in Deum.

3. Hec in uobis bona, hec Dei dona considerans, inter multas tempestates quibus ex aliis malis quatitur cor meum, solet utcumque requiescere. Currebatis bene; quis uos fascinauit? Suasio illa non est ex Deo qui uocauit uos . Modicum fermenti : nolo dicere quod sequitur; hoc enim magis cupio, et oro, et hortor, ut ipsum fermentum conuertatur in melius, ne tota massa, sicut pene iam fecerat, conuertatur in peius. Si ergo repullulastis sanum sapere, orate ne intretis in tentationem, ne iterum in contentiones, emulationes, animositates, dissensiones, detractiones, seditiones, susurrationes. Non enim sic plantauimus et rigauimus hortum dominicum in uobis, ut spinas metamus istas ex uobis. Si autem adhuc uestra tumultuatur infirmitas, orate ut eruamini de tentatione. Que autem conturbant uos, si adhuc conturbant uos, nisi correxerint se, portabunt iudicium, quecumque ille fuerint.

4. Cogitate quid mali sit, ut cum de Donatistis in unitate gaudeamus, interna schismata in monasterio lugeamus. Perseuerate in bono proposito, et non desiderabitis mutare prepositam, qua in monasterio illo per tam multos annos perseuerante et numero et etate creuistis; que uos mater non utero, sed animo suscepit. Omnes enim que illuc uenistis, ibi eam aut sancte preposite sorori mee seruientem, placentem, aut etiam ipsam prepositam que uos suscepit, inuenistis: sub illa estis erudite, sub illa uelate, sub illa multiplicate; et sic tumultuamini, ut ea uobis mutetur, cum lugere deberetis, si eam uobis mutare uellemus. Ipsa est enim quam nostis, ipsa est ad quam uenistis, ipsa est quam per tot annos habendo creuistis. Nouum non accepistis, nisi prepositum: aut si propter illum queritis nouitatem, et in eius inuidiam contra matrem uestram sic rebellastis, cur non potius id petistis, ut ipse uobis mutetur? Si autem hoc exhorretis; quia noui quomodo eum in Christo uenerabiliter diligatis, cur non potius illam? In uobis namque regendis sic prepositi rudimenta turbantur, ut magis uelit uos ipse deserere, quam istam ex uobis famam et inuidiam sustinere, ut dicatur non uos aliam quesituras fuisse prepositam, nisi ipsum cepissetis habere prepositum. Tranquillet ergo Deus et componat animos uestros; non in uobis preualeat opus diaboli, sed pax Christi uincat in cordibus uestris: nec dolore animi, quia non fit quod uultis, uel quia pudet uoluisse quod uelle non debuistis, erubescendo curratis in mortem; sed potius penitendo resumatis uirtutem, nec habeatis penitentiam  Iude traditoris, sed potius lacrymas Petri pastoris.

5. Hec sunt que ut obseruetis precipimus in monasterio constitute. Primum propter quod estis in unum congregate, ut unanimes habitetis in domo, et sit uobis cor unum et anima una in Deo. Et non dicatis aliquid proprium, sed sint uobis omnia communia: et distribuatur unicuique uestrum a preposita uestra uictus et tegumentum; non equaliter omnibus, quia non equaliter ualetis omnes, sed unicuique sicut opus fuerit. Sic enim legitis in Actibus Apostolorum, Quia erant eis omnia communia, et distribuebatur singulis prout cuique opus erat . Que aliquid habebant in seculo, quando ingresse sunt monasterium, libenter uelint illud esse commune. Que autem non habebant, non ea querant in monasterio, que nec foris habere potuerunt: sed tamen earum infirmitati quod opus est tribuatur, etiamsi pauperies earum, quando foris erant, nec ipsa necessaria poterat inuenire; ac nunc non ideo putent se esse felices, quia inuenerunt uictum et tegumentum, quale foris inuenire non potuerunt.

6. Nec erigant ceruicem quia sociantur eis, ad quas foris accedere non audebant; sed sursum cor habeant, et terrena bona non querant, ne incipiant monasteria esse diuitibus utilia, non pauperibus, si diuites illic humiliantur, et pauperes illic inflantur. Sed rursus etiam ille que aliquid esse uidebantur in seculo, non habeant fastidio sorores suas, que ad illam sanctam societatem ex paupertate uenerunt: magis autem studeant non de parentum diuitum dignitate, sed de pauperum sororum societate gloriari. Nec extollantur, si communi uite de suis facultatibus aliquid contulerunt; ne de suis diuitiis magis superbiant, quia eas monasterio partiuntur, quam si eis in seculo fruerentur. Alia quippe quecumque iniquitas in malis operibus exercetur ut fiant; superbia uero etiam bonis operibus insidiatur ut pereant: et quid prodest dispergere dando pauperibus et pauperem fieri, si anima misera superbior efficiatur contemnendo, quam fuerat possidendo? Omnes ergo unanimiter et concorditer uiuite; et honorate in uobis inuicem Deum, cuius templa facte estis.

7. Orationibus instate horis et temporibus constitutis. In oratorio nemo aliquid agat, nisi ad quod est factum, unde et nomen accepit; ut si alique etiam preter horas constitutas, si eis uacat, orare uoluerint, non eis sint impedimento, que ibi aliquid agere uoluerint. Psalmis et hymnis cum oratis Deum, hoc uersetur in corde quod profertur in uoce: et nolite cantare, nisi quod legitis [1 1Kb] esse cantandum; quod autem non ita scriptum est ut cantetur, non cantetur.

8. Carnem uestram domate ieiuniis et abstinentia esce et potus, quantum ualetudo permittit. Quando autem aliqua non potest ieiunare, non tamen extra horam prandii aliquid alimentorum sumat, nisi cum egrotat. Cum acceditis ad mensam, donec inde surgatis, quod uobis secundum consuetudinem legitur, sine  tumultu et contentionibus audite: nec sole uobis fauces sumant cibum, sed et aures percipiant Dei uerbum.

9. Que infirme sunt ex pristina consuetudine, si aliter tractantur in uictu, non debet aliis molestum esse, nec iniustum uideri, quas fecit alia consuetudo fortiores. Nec illas feliciores putent, quia sumunt quod non sumunt ipse: sed sibi potius gratulentur, quia ualent quod non ualent ille. Et si eis que uenerunt ex moribus delicatioribus ad monasterium, aliquid alimentorum, uestimentorum, stramentorum, operimentorum datur, quod aliis fortioribus, et ideo felicioribus non datur; cogitare debent quibus non datur, quantum de sua seculari uita ille ad istam descenderint, quamuis usque ad aliarum que sunt corpore fortiores, frugalitatem peruenire nequiuerint. Nec ille debent conturbari, quod eas uident amplius, non quia honorantur, sed quia tolerantur, accipere; ne contingat detestanda peruersitas, ut in monasterio, ubi, quantum possunt, fiunt diuites laboriose, fiant pauperes delicate. Sane quemadmodum egrotantes necesse habent minus accipere ne grauentur; ita post egritudinem sic tractande sunt ut citius recreentur, etiamsi de humillima seculi paupertate uenerunt, tanquam hoc illis contulerit recentior egritudo, quod diuitibus anterior consuetudo. Sed cum uires pristinas reparauerint, redeant ad feliciorem consuetudinem suam, que famulas Dei tanto amplius decet, quanto minus indigent: nec ibi eas teneat uoluntas iam uegetas, quo necessitas leuarat infirmas. Ille se existiment ditiores, que fuerint in sustinenda parcitate fortiores. Melius est enim minus egere, quam plus habere.

10. Non sit notabilis habitus uester; nec affectetis uestibus placere, sed moribus. Nec sint uobis tam tenera capitum tegmina ut retiola subter appareant. Capillos ex nulla parte nudos habeatis, nec foris uel spargat negligentia, uel componat industria. Quando proceditis, simul ambulate: cum ueneritis quo itis, simul state. In incessu, in statu, in habitu, in omnibus motibus uestris nichil fiat quod illiciat cuiusquam libidinem, sed quod uestram deceat sanctitatem. Oculi uestri etsi iaciuntur in aliquem, figantur in neminem. Neque enim quando proceditis, uiros uidere prohibemini, sed appetere, aut ipsis appeti uelle. Nec solo tactu, sed affectu quoque et aspectu appetitur, et appetit femina. Nec dicatis uos habere animos pudicos, si habeatis oculos impudicos: quia impudicus oculus impudici cordis est nuntius. Et cum se inuicem sibi, etiam tacente lingua, conspectu mutuo corda nuntiant impudica, et secundum concupiscentiam carnis alterutro delectantur ardore; etiam intactis ab immunda uiolatione corporibus, fugit castitas ipsa de moribus. Nec putare debet que in masculum figit oculum, et illius in seipsam diligit fixum, non ab aliis uideri, cum hoc facit; uidetur omnino et a quibus uideri non arbitratur. Sed ecce lateat, et a nemine hominum uideatur, quid faciet de illo superno inspectore quem latere nichil potest? An ideo putandus est non uidere, quia tanto uidet patientius, quanto sapientius? Illi  ergo timeat sancta femina displicere, ne uelit uiro male placere: illum cogitet omnia uidere, ne uelit uirum male uidere. Illius namque et in hac causa commendatus est timor, ubi scriptum est: Abominatio est Domino defigens oculum . Quando ergo simul estis in ecclesia, et ubicumque ubi et uiri sunt, inuicem uestram pudicitiam custodite. Deus enim qui habitat in uobis, etiam isto modo custodiet uos ex uobis.

11. Et si hanc de qua loquor, oculi petulantiam in aliqua uestrum aduerteritis, statim admonete, ne cepta progrediantur, sed ex proximo corrigantur. Si autem et post admonitionem iterum, uel alio quocumque die idipsum eam facere uideritis, iam uelut uulneratam sanandam prodat quecumque inuenire potuit hoc, prius tamen et alteri uel tertie demonstratam, ut duarum uel trium possit ore conuinci , et competenti seueritate cerceri. Nec uos iudicetis esse maleuolas, quando hoc indicatis. Magis quippe innocentes non estis, si sorores uestras, quas indicando corrigere potestis, tacendo perire permittitis. Si enim soror tua uulnus haberet in corpore, quod uellet occultari, dum timeret secari, nonne crudeliter abs te sileretur, et misericorditer indicaretur? Quanto ergo potius eam debes manifestare, ne perniciosius putrescat in corde? Sed antequam aliis demonstretur, per quas conuincenda est si negauerit, preposite debet ostendi, si admonita neglexerit corrigi, ne forte possit secretius correpta non [1 1Kb] innotescere ceteris. Si autem negauerit, tunc neganti [2 1Kb] adhibende sunt alie, ut iam coram omnibus possit, non ab una teste argui, sed a duabus tribusue conuinci. Conuicta uero, secundum preposite uel presbyteri arbitrium debet emendatoriam sustinere uindictam [3 1Kb] : quam si ferre recusauerit, et si ipsa non abscesserit, de uestra societate proiiciatur. Non enim et hoc fit crudeliter, sed misericorditer, ne contagione pestifera plurimas perdat. Et hoc quod dixi de oculo non figendo, etiam in ceteris inueniendis, prohibendis, indicandis, conuincendis, uindicandisque peccatis diligenter obseruetur, cum dilectione hominum et odio uitiorum. Quecumque autem in tantum progressa fuerit malum, ut occulte ab aliquo litteras uel quelibet munuscula accipiat, si hoc ultro confitetur, parcatur illi, et oretur pro ea. Si autem deprehenditur atque conuincitur, secundum arbitrium preposite uel presbyteri, uel etiam episcopi, grauius emendetur.

12. uestes uestras in uno loco habete [4 1Kb] sub una custode, uel duabus, uel quot sufficere potuerint ad eas excutiendas, ne a tinea ledantur: et sicut pascimini ex uno cellario, sic induamini ex uno uestiario. Et si fieri potest, non ad uos pertineat quid uobis induendum pro temporis congruentia proferatur, utrum hoc recipiat unaqueque uestrum quod deposuerat, an aliud quod altera habuerat, dum tamen unicuique  quod opus est non negetur. Si autem hinc inter uos contentiones et murmura oriuntur, et conqueritur aliqua deterius aliquid se accepisse quam prius habuerat, et indignam se iudicat esse que [1 1Kb] ita uestiatur, sicut alia soror eius uestiebatur; hinc uos probate quantum uobis desit in illo interiore sancto habitu cordis, que pro habitu corporis litigatis. Tamen si uestra toleratur infirmitas, ut hoc recipiatis quod posueratis, in uno tamen loco sub communibus custodibus habete quod ponitis; ita sane ut nulla sibi aliquid operetur, siue unde induatur, siue ubi iaceat, siue unde cingatur, uel operiatur, uel caput contegat; sed omnia opera uestra in commune fiant maiore studio et frequentiori alacritate, quam si uobis propria faceretis. Charitas enim de qua scriptum est quod non querit que sua sunt , sic intelligitur, quia communia propriis, non propria communibus anteponit. Et ideo quanto amplius rem communem quam propriam curaueritis, tanto amplius uos profecisse noueritis; ut in omnibus quibus utitur transitura necessitas, superemineat que permanet caritas. Consequens ergo est ut etiam illud quod suis uel filiabus uel aliqua necessitudine ad se pertinentibus in monasterio constitutis aliquis uel aliqua contulerit, siue uestem, siue quodlibet aliud inter necessaria deputandum, non occulte accipiatur; sed sit in potestate preposite, ut in commune redactum, cui [2 1Kb] necessarium fuerit, prebeatur. Quod si aliqua rem sibi collatam celauerit, furti iudicio condemnetur [3 1Kb] .

13. Indumenta uestra secundum arbitrium preposite lauentur, siue a uobis, siue a fullonibus, ne interiores anime sordes contrahat munde uestis nimius appetitus. Lauacrum etiam corporum, ususque balnearum non sit assiduus, sed eo quo solet interuallo temporis tribuatur, hoc est, semel in mense. Cuius autem infirmitatis necessitas cogit lauandum corpus, non longius differatur: fiat sine murmure de consilio medici, ita ut etiam si nolit, iubente preposita faciat quod faciendum est pro salute. Si autem uelit, et forte non expedit, sue cupiditati non obediatur: aliquando enim etiamsi noceat, prodesse creditur quod delectat. Denique si latens est dolor in corpore famule Dei, dicenti quid sibi doleat, sine dubitatione credatur: sed tamen utrum sanando illi dolori, quod delectat, expediat, si non est certum, medicus consulatur. Nec eant ad balneas, siue quocumque ire necesse fuerit, minus quam tres. Nec illa que habet aliquo eundi necessitatem, cum quibus ipsa uoluerit, sed cum quibus preposita iusserit, ire debebit. Aegrotantium cura siue post egritudinem reficiendarum, siue aliqua imbecillitate etiam sine febribus laborantium, alicui debet iniungi, ut ipsa de cellario petat quod cuique opus esse perspexerit; siue autem que cellario, siue que uestibus,  siue que codicibus preponuntur, sine murmure seruiant sororibus suis. Codices certa hora singulis diebus petantur; extra horam que petiuerint non accipiant. uestimenta uero et calceamenta quando fuerint indigenti necessaria, dare non differant sub quarum custodia sunt que poscuntur.

14. Lites aut nullas habeatis, aut quam celerrime finiatis, ne ira crescat in odium, et trabem faciat de festuca, et animam faciat homicidam. Neque enim ad solos uiros pertinet quod scriptum est, Qui odit fratrem suum, homicida est : sed sexu masculino, quem primum Deus fecit, etiam femineus preceptum sexus accepit. Quecumque conuicio, uel maledicto, uel etiam criminis obiectu, alteram leserit, meminerit satisfactione quantocius curare quod fecit, et illa que lesa est, sine disceptatione dimittere. Si autem inuicem se leserunt, inuicem sibi debita relaxare debebunt, propter orationes uestras; quas utique quanto crebriores habetis, tanto sanctiores habere debetis. Melior est autem que quamuis ira sepe tentatur, tamen impetrare festinat ut sibi dimittat cui se fecisse agnoscit iniuriam, quam que tardius irascitur, et ad ueniam petendam difficilius inclinatur. Que non uult dimittere sorori, non speret accipere orationis effectum: que autem nunquam uult petere ueniam, aut non ex animo petit, sine causa est in monasterio, etiamsi non inde proiiciatur. Proinde uobis a uerbis durioribus parcite; que si emissa fuerint ex ore uestro, non pigeat ex ipso ore proferre medicamenta, ex quo facta sunt uulnera. Quando autem necessitas discipline minoribus cercendis dicere uos uerba dura compellit, si etiam in ipsis modum uos excessisse sentitis, non a uobis exigitur ut ab eis ueniam postuletis, ne apud eas quas oportet esse subiectas, dum nimia seruatur humilitas, regendi frangatur auctoritas: sed tamen petenda est uenia ab omnium Domino, qui nouit etiam eas quas plus iusto forte corripitis, quanta beneuolentia diligatis. Non autem carnalis, sed spiritualis inter uos debet esse dilectio: nam que faciunt pudoris immemores, etiam feminis femine, iocando turpiter et ludendo, non solum a uiduis et intactis ancillis Christi in sancto proposito constitutis, sed omnino nec a mulieribus nuptis, nec a uirginibus sunt facienda nupturis.

15. Preposite tanquam matri obediatur, honore seruato, ne in illa offendatur Deus: multo magis presbytero qui omnium uestrum curam gerit. Ut ergo cuncta ista seruentur, et si quid seruatum non fuerit, non negligenter pretereatur, sed emendandum corrigendumque curetur, ad prepositam precipue pertinet, ita ut ad presbyterum qui uobis intendit, referat quod modum uel uires eius excedit. Ipsa uero non se existimet potestate dominante, sed caritate seruiente felicem. Honore coram hominibus prelata sit uobis; timore [1 1Kb] coram Deo substrata sit pedibus uestris. Circa omnes se ipsam bonorum operum prebeat exemplum . Corripiat inquietas, consoletur  pusillanimes, suscipiat infirmas, patiens sit ad omnes , disciplinam libens habeat, metuens imponat. Et quamuis utrumque sit necessarium, tamen plus a uobis amari appetat quam timeri; semper cogitans Deo se pro uobis reddituram esse rationem. Unde magis obediendo non solum uestri, uerum etiam ipsius miseremini; quia inter uos quanto in loco superiore, tanto in periculo maiore uersatur.

16. Donet Dominus ut obseruetis hec omnia cum dilectione tanquam spiritualis pulchritudinis amatrices, et bono Christi odore de bona conuersatione fragrantes, non sicut ancille sub lege, sed sicut libere sub gratia constitute. Ut autem in hoc libello tanquam in speculo uos possitis inspicere, ne per obliuionem aliquid negligatis, semel in septimana uobis legatur: et ubi uos inueneritis ea que scripta sunt facientes, agite gratias Domino bonorum omnium largitori; ubi autem sibi quecumque uestrum uidet deesse aliquid, doleat de preterito, caueat de futuro, orans ut et debitum dimittatur, et in tentationem non inducatur.



EPISTOLA CCXII [* 1Kb]  . Augustinus Quintiliano, commendat matrem uiduam cum filia uirgine, que deferebant reliquias Stephani martyris.

Domino beatissimo, et merito uenerabili fratri et cepiscopo QUINTILIANO [1 1Kb] , AUGUSTINUS, in Domino salutem.

Honorabiles Dei famulas, et pretiosa [2 1Kb] Christi membra, Gallam uiduam sancti propositi, et eius filiam Simpliciolam uirginem sacram, matri etate subditam, sanctitate prelatam, quas uerbo Domini aluimus ut potuimus, uenerationi tue in Christi dilectione commendo, et tanquam mea manu per hanc epistolam trado consolandas, et in omnibus adiuuandas, que utilitas earum uel necessitas postulat: quod et sine mea commendatione procul dubio faceret Sanctitas tua. Si enim nos propter supernam Ierusalem, cuius nos omnes ciues sumus, et in qua concupierunt habere excellentioris sanctitatis locum, non solum ciuicum, uerum etiam fraternum eis debemus affectum: quanto magis uos, apud quos earum etiam carnalis est patria, in qua secularem nobilitatem pro Christi amore contemnunt domine ille? Officium quoque salutationis per illas meum ea caritate peto digneris sumere qua direxi, et meminisse nostri in orationibus tuis. Portant sane secum reliquias beatissimi et gloriosissimi martyris Stephani, quas non ignorat Sanctitas uestra, sicut et nos fecimus, quam conuenienter honorare debeatis.



ACTA ECCLESIASTICA SEU EPISTOLA CCXIII [* 1Kb]  . Ecclesiastica Gesta a B. Augustino confecta in designando ERACLIO qui ipsi in episcopatu succederet, atque interim senem aliqua parte curarum subleuaret.


1. Gloriosissimo Theodosio duodecies et ualentiniano Augusto iterum consulibus, sexto calendas octobris, cum Augustinus episcopus una cum Religiano et Martiniano cepiscopis suis consedisset in ecclesia Pacis Hipponensium Regiorum, presentibus Saturnino, Leporio, Barnaba, Fortunatiano, Rustico, Lazaro, et Eraclio presbyteris [1 1Kb] , astante clero et frequenti populo, Augustinus episcopus dixit: Quod hesterno die promisi Charitati uestre, propter quod uos uolui frequentius conuenire, et uideo frequentius conuenisse, mora omni postposita hoc agendum est. Si enim aliud uelim loqui, in illud suspensi minus auditis. Omnes in hac uita mortales sumus, et dies huius uite ultimus, omni homini est semper incertus: uerumtamen in infantia speratur pueritia; et in pueritia speratur adolescentia; et in adolescentia speratur iuuentus; et in iuuentute speratur grauitas; et in grauitate speratur senectus: utrum contingat incertum est; est tamen quod speretur. Senectus autem aliam etatem quam speret, non habet: incertum est etiam ipsa senectus quamdiu sit homini; illud tamen certum est, nullam remanere etatem que possit succedere senectuti. Quia uoluit Deus, ad istam ciuitatem cum uigore etatis adueni; sed tamen iuuenis fui, et senui. Scio post obitus episcoporum, per ambitiosos aut contentiosos solere Ecclesias perturbari; et quod sepe expertus sum et dolui, debeo quantum ad me attinet, ne contingat, huic prospicere ciuitati. Sicuti nouit Charitas uestra, in Mileuitana Ecclesia modo fui: petierunt enim me fratres, et maxime serui Dei qui ibi sunt, ut uenirem; quia post obitum beate memorie fratris et cepiscopi mei Seueri, nonnulla ibi perturbatio timebatur. ueni; et quomodo uoluit Dominus, adiuuit nos pro sua misericordia, ut cum pace episcopum acciperent, quem uiuus designauerat episcopus eorum: hoc enim eis cum innotuisset, uoluntatem precedentis et decedentis episcopi sui libenter amplexi sunt. Minus tamen aliquid factum erat, unde nonnulli contristabantur, quia frater Seuerus credidit posse sufficere ut successorem suum apud clericos designaret, ad populum inde non est locutus; et erat inde aliquorum nonnulla tristitia. Quid plura? Deo placuit; tristitia fugata est, gaudium successit: ordinatus est episcopus, quem precedens episcopus designauerat. Ergo ne aliquis de me queratur, uoluntatem meam, quam credo Dei esse, in  omnium uestrum notitiam perfero: presbyterum Eraclium mihi successorem uolo. A populo acclamatum est, Deo gratias, Christo laudes; dictum est uicies terties. Exaudi Christe, Augustino uita; dictum est sexies decies. Te patrem, te episcopum; dictum est octies.

2. Cumque reticeretur, Augustinus episcopus dixit: Non opus est me de laudibus eius aliquid dicere; faueo sapientie, et parco uerecundie: sufficit quia nostis eum; et hoc me uelle dico quod uos uelle scio; et si ante nescirem, hodie probarem. Hoc ergo uolo: hoc a Domino Deo nostro, nunc etiam in etate frigida, uotis feruentibus posco; hoc ut mecum oretis exhortor, admoneo, rogo, ut omnium in pace Christi collatis et conflatis mentibus confirmet Deus quod operatus est in nobis . Qui misit mihi eum, seruet eum; seruet incolumem, seruet sine crimine, ut qui facit gaudium uiuentis, locum suppleat morientis. A notariis Ecclesie, sicut cernitis, excipiuntur que dicimus, excipiuntur que dicitis; et meus sermo, et uestre acclamationes in terram non cadunt. Apertius ut dicam, ecclesiastica nunc Gesta conficimus: sic enim hoc esse, quantum ad homines attinet, confirmatum uolo. A populo acclamatum est trigesies sexies: Deo gratias, Christo laudes. Exaudi, Christe, Augustino uita; dictum est tredecies. Te patrem, te episcopum; dictum est octies. Dignus et iustus est; dictum est uicies. Bene meritus, bene dignus; dictum est quinquies. Dignus et iustus est; dictum est sexies.

3. Cumque reticeretur, Augustinus episcopus dixit: Ergo, ut dicebam, uoluntatem meam et uoluntatem uestram Gestis ecclesiasticis, quantum ad homines attinet, confirmatam uolo: quantum uero ad latentem Omnipotentis uoluntatem, omnes, ut dixi, oremus ut confirmet Deus quod operatus est in nobis. A populo acclamatum est: Iudicio tuo gratias agimus; dictum est sedecies. Fiat, fiat; dictum est duodecies. Te patrem, Eraclium episcopum; dictum est sexies.

4. Cumque reticeretur, Augustinus episcopus dixit: Scio quod scitis et uos, sed nolo de illo fieri quod de me factum est. Quid autem factum sit multi scitis; illi soli nesciunt qui tunc aut nondum nati erant, aut nondum habebant etatem sciendi. Adhuc in corpore posito beate memorie patre et episcopo meo sene ualerio, episcopus ordinatus sum, et sedi cum illo: quod concilio Niceno prohibitum fuisse nesciebam, nec ipse sciebat. Quod ergo reprehensum est in me, nolo reprehendi in filio meo. A populo acclamatum est: Deo gratias; Christo laudes; dictum est tredecies.

5. Cumque reticeretur, Augustinus episcopus dixit: Erit presbyter ut est; quando Deus uoluerit, futurus episcopus. Sed plane modo facturus sum adiuuante misericordia Christi, quod adhuc usque non feci. Nostis ante aliquot annos quid facere uoluerim, et non permisistis. Placuit mihi et uobis propter curam Scripturarum, quam mihi fratres et patres mei cepiscopi duobus conciliis Numidie et Carthaginis imponere dignati sunt, ut per quinque dies nemo mihi molestus esset. Gesta confecta sunt, placuit, acclamastis: recitatur placitum uestrum, et acclamationes uestre. Paruo  tempore seruatum est circa me; et postea uiolenter irruptum est, et non permittor ad quod uolo, uacare: ante meridiem et post meridiem occupationibus hominum implicor. Obsecro uos et obstringo per Christum, ut huic iuueni, hoc est Eraclio presbytero, quem hodie in nomine Christi designo episcopum successorem mihi, patiamini me refundere onera occupationum mearum. A populo acclamatum est: Iudicio tuo gratias agimus; dictum est uicies sexies.

6. Cumque reticeretur, Augustinus episcopus dixit: Ego caritati et beneuolentie uestre apud Dominum Deum nostrum gratias ago, imo de illa Deo gratias ago. Ergo, fratres, quidquid est quod ad me perferebatur, ad illum perferatur: ubi necessarium habuerit consilium, meum non negabo auxilium; absit ut subtraham. Tamen quidquid illud est quod ad me perferebatur, ad illum perferatur. Ipse me aut consulat, si forte non inuenerit quid facere debeat, aut poscat adiutorem quem nouit patrem: ut et uobis nichil desit, et ego tandem aliquando, si quantulumcumque spatium mihi huius uite donauerit Deus, ipsam meam quantulamcumque uitam non dem segnitiei, nec donem inertie, sed in sanctis Scripturis, quantum ipse permittit et largitur, exerceam; hoc et ipsi proderit, et per ipsum etiam uobis. Nemo ergo inuideat otio meo, quia meum otium magnum habet negotium. uideo me de hac re propter quam uos inuitaui, omnia uobiscum egisse que debui: hoc ad ultimum rogo, ut Gestis istis dignemini subscribere qui potestis. Hic mihi responsione uestra opus est: teneam responsionem uestram; de hac assensione aliquid acclamate. A populo acclamatum est: Fiat, fiat; dictum uicies quinquies. Dignum est, iustum est; dictum uicies octies. Fiat, fiat; dictum quater decies. Olim dignus, olim meritus; dictum uicies quinquies. Iudicio tuo gratias agimus; dictum tredecies. Exaudi, Christe, Eraclium conserua; dictum octies decies.

7. Cumque reticeretur, Augustinus episcopus dixit: Bene habet ut ea que Dei sunt, circa sacrificium eius agere ualeamus; in qua hora supplicationis nostre maxime commendo Charitati uestre ut omnes uestras causas et negotia intermittatis, et pro ista Ecclesia, et pro me, et pro presbytero Eraclio, Domino precem fundatis.



EPISTOLA CCXIu [* 1Kb]  . Augustinus ualentino Abbati et Monachis Adrumetinis, oborta inter eos dissensione de libero arbitrio et iustitia Dei, ex praua interpretatione epistole prolixioris ad Sixtum, docet fidem catholicam in illa epistola propugnatam hanc esse, que neque liberum arbitrium neget, neque tantum ei tribuat, ut sine gratia Dei ualeat quidquam ad bonum.

Domino dilectissimo, et in Christi membris honorando fratri uALENTINO, et fratribus qui tecum sunt, AUGUSTINUS, in Domino salutem.

1. uenerunt ad nos duo iuuenes, Cresconius et  Felix, de uestra congregatione se esse dicentes, qui nobis retulerunt monasterium uestrum nonnulla dissensione turbatum, eo quod quidam in uobis sic gratiam predicent, ut negent hominis esse liberum arbitrium; et, quod est grauius, dicant quod in die iudicii non sit redditurus Deus unicuique secundum opera eius . Etiam hoc tamen indicauerunt, quod plures uestrum non ita sentiant, sed liberum arbitrium adiuuari fateantur per Dei gratiam, ut recta sapiamus atque faciamus; ut cum uenerit Dominus reddere unicuique secundum opera eius, inueniat opera nostra bona, que preparauit Deus ut in illis ambulemus . Hoc qui sentiunt, bene sentiunt.

2. Obsecro itaque uos, fratres, sicut Corinthios obsecrauit Apostolus, per nomen Domini nostri Iesu Christi, ut idipsum dicatis omnes, et non sint in uobis schismata . Primo enim Dominus iehsu, sicut scriptum est in Euangelio Ioannis apostoli, non uenit ut iudicaret mundum, sed ut saluaretur mundus per ipsum . Postea uero, sicut scribit apostolus Paulus, iudicabit Deus mundum , quando uenturus est, sicut tota Ecclesia in Symbolo confitetur, iudicare uiuos et mortuos. Si igitur non est Dei gratia, quomodo saluat mundum? et si non est liberum arbitrium, quomodo iudicat mundum? Proinde librum uel epistolam meam, quam secum ad nos [1 1Kb] supradicti attulerunt, secundum hanc fidem intelligite, ut neque negetis Dei gratiam, neque liberum arbitrium sic defendatis, ut a Dei gratia separetis, tanquam sine illa uel cogitare aliquid uel agere secundum Deum ulla ratione possimus; quod omnino non possumus. Propter hoc enim Dominus cum de fructu iustitie loqueretur, ait discipulis suis: Sine me nichil potestis facere .

3. Unde supradictam epistolam ad Sixtum Romane Ecclesie presbyterum  , contra nouos hereticos Pelagianos noueritis esse conscriptam, qui dicunt gratiam Dei secundum merita nostra dari, ut qui gloriatur, non in Domino, sed in seipso glorietur, hoc est in homine, non in Domino. Quod prohibet Apostolus, dicens, Nemo glorietur in homine ; et alio loco, Qui gloriatur, inquit, in Domino glorietur . Illi uero heretici seipsos a seipsis iustos fieri putantes, quasi hoc eis non dederit Deus, sed ipsi sibi; non utique in Domino, sed in semetipsis gloriantur. Talibus enim dicit Apostolus: Quis enim te discernit? Quod ideo dicit, quia de massa illius perditionis que facta est ex Adam, non discernit hominem, ut eum faciat uas in honorem, non in contumeliam, nisi Deus. Sed quoniam homo carnalis et inaniter inflatus cum audisset, Quis enim te discernit? posset respondere uel uoce uel cogitatione et dicere, Discernit me fides mea, discernit me oratio mea, discernit me iustitia mea; mox Apostolus occurrit cogitationibus eius et dixit: Quid enim habes quod non accepisti? Si autem accepisti, quid gloriaris, quasi non acceperis ? Sic autem gloriantur quasi non  acceperint, qui se a seipsis iustificari putant; ac per hoc in semetipsis, non in Domino gloriantur.

4. Propter quod ego in hac epistola que ad uos peruenit, probaui per testimonia sanctarum Scripturarum, que ibi potestis inspicere, et bona opera nostra, et pias orationes, et rectam fidem nullo modo in nobis esse potuisse, nisi hec acciperemus ab illo de quo dicit apostolus Iacobus, Omne datum optimum, et omne donum perfectum desursum est, descendens a patre luminum ; ne quisquam dicat meritis operum suorum, uel meritis orationum suarum, uel meritis fidei sue, sibi traditam Dei gratiam, et putetur uerum esse quod illi heretici dicunt, gratiam Dei secundum merita nostra dari; quod omnino falsissimum est: non quia nullum est meritum, uel bonum piorum, uel malum impiorum; alioquin quomodo iudicabit Deus mundum? sed misericordia et gratia Dei conuertit hominem, de qua Psalmus dicit, Deus meus, misericordia eius preueniet me ; ut iustificetur impius, hoc est ex impio fiat iustus, et incipiat habere meritum bonum, quod Dominus coronabit, quando iudicabitur mundus.

5. Multa erant que uobis mittere cupiebam, quibus lectis, totam ipsam causam que conciliis episcopalibus acta est aduersus eosdem Pelagianos hereticos, diligentius et plenius nosse possetis; sed festinauerunt fratres, qui ex numero uestro ad nos uenerunt, per quos uobis non rescripsimus ista, sed scripsimus. Nullas enim ad nos uestre Charitatis litteras attulerunt: tamen suscepimus eos, quoniam simplicitas eorum satis indicabat nichil illos nobis potuisse confingere. Ideo autem festinauerunt, ut apud uos agerent Pascha, quo possit, adiuuante Domino, tam sanctus dies uestram pacem quam dissensionem potius inuenire.

6. Melius autem facitis , si ipsum a quo dicunt se fuisse turbatos, ad me mittere non grauemini. Aut enim non intelligit librum meum, aut forte ipse non intelligitur, quando difficillimam questionem et paucis intelligibilem soluere atque enodare conatur. Ipsa est enim questio de gratia Dei, que fecit ut homines non intelligentes putarent apostolum Paulum dicere: Faciamus mala, ut ueniant bona . Unde apostolus Petrus in secunda Epistola sua, Quapropter, inquit, karissimi, hec exspectantes satagite inuiolati et immaculati apud eum reperiri in pace; et Domini nostri patientiam salutem existimate: sicut et dilectissimus frater noster Paulus, secundum eam que data est ei sapientiam, scripsit uobis, ut et in omnibus epistolis loquens in eis de his; in quibus sunt quedam difficilia intellectu, que indocti et instabiles homines peruertunt, sicut et ceteras Scripturas, ad proprium suum interitum 

7. Cauete ergo quod tantus apostolus tam terribiliter dicit; et ubi sentitis uos non intelligere, interim credite diuinis eloquiis, quia et liberum est hominis arbitrium, et gratia Dei, sine cuius adiutorio liberum arbitrium nec conuerti potest ad Deum, nec proficere in Deo. Et quod pie creditis, ut etiam sapienter intelligatis orate. Et ad hoc ipsum enim, id est, ut sapienter  intelligamus, est utique liberum arbitrium. Nisi enim libero arbitrio intelligeremus atque saperemus, non nobis preciperetur dicente Scriptura: Intelligite ergo qui insipientes estis in populo, et stulti aliquando sapite . Eo ipso quippe quo preceptum et imperatum est ut intelligamus atque sapiamus, obedientia nostra requiritur, que nulla potest esse sine libero arbitrio. Sed si posset hoc ipsum sine adiutorio Dei gratie fieri per liberum arbitrium, ut intelligeremus atque saperemus, non diceretur Deo, Da mihi intellectum, et discam mandata tua ; neque in Euangelio scriptum esset, Tunc aperuit illis sensum, ut intelligerent Scripturas ; nec Iacobus apostolus diceret, Si quis autem uestrum indiget sapientia, postulet a Deo, qui dat omnibus affluenter, et non improperat; et dabitur ei . Potens est autem Dominus qui et uobis donet et nobis, ut de uestra pace et pia consensione nuntiis celerrimis gaudeamus. Saluto uos, non solum meo nomine, sed etiam fratrum qui mecum sunt, et rogo ut pro nobis concorditer atque instanter oretis. Sit uobiscum Dominus.



EPISTOLA CCXu  . Augustinus ualentine eiusque monachis, de eodem argumento, simul transmittens ipsis librum de Gratia et Libero Arbitrio.

Domino dilectissimo, et in Christi membris honorando fratri uALENTINO, et fratribus qui tecum sunt, AUGUSTINUS, in Domino salutem.

1. Cresconium, Felicem et alium Felicem Dei seruos, qui ex uestra congregatione ad nos uenerunt, nobiscum egisse Pascha, nouerit Charitas uestra. Quos ideo tenuimus aliquanto diutius, ut instructiores ad uos redirent aduersus nouos hereticos Pelagianos, in quorum errorem cadit qui putat secundum aliqua merita humana dari gratiam Dei [1 1Kb] , que sola hominem liberat per Dominum nostrum Iesum Christum. Sed rursum qui putat, quando ad iudicium Dominus uenerit, non iudicari hominem secundum opera sua, qui iam per etatem uti potuit libero uoluntatis arbitrio, nichilominus in errore est. Soli enim paruuli qui nondum habent opera propria uel bona uel mala, secundum solum originale peccatum damnabuntur, quibus per lauacrum regenerationis non subuenit gratia Saluatoris. Ceteri autem omnes qui iam utentes libero arbitrio, sua propria peccata originali peccato insuper addiderunt, si de potestate tenebrarum per gratiam Dei non eruuntur, nec transferuntur ad regnum Christi, non solum secundum originis, uerum etiam secundum proprie uoluntatis merita, iudicium reportabunt. Boni uero etiam ipsi quidem secundum sue bone uoluntatis merita premium consequentur, sed etiam ipsam bonam uoluntatem per Dei gratiam consecuti sunt. Ac sic impletur quod scriptum est: Ira et indignatio, tribulatio et angustia in omnem animam hominis operantis malum, Iudei primum, et Greci:  gloria autem, et honor, et pax operanti bonum, Iudeo primum, et Greco .

2. De qua difficillima questione, hoc est de uoluntate et gratia, non opus habui etiam in hac epistola diutius disputare; quoniam et aliam iam eis dederam, tanquam citius redituris. Et scripsi ad uos etiam librum  , quem si, adiuuante Domino, diligenter legeritis, et uiuaciter intellexeritis, nullas existimo inter uos de hac re dissensiones ulterius iam futuras. Portant autem secum et alia, que uobis dirigenda esse credidimus, quibus cognoscatis quemadmodum catholica Ecclesia, in Dei misericordia, Pelagiane heresis uenena repulerit. Quod enim scriptum est ad papam Innocentium Romane urbis episcopum, de concilio prouincie Carthaginensis et de concilio Numidie, et aliquanto diligentius a quinque episcopis, et que ipse ad tria ista rescripsit; item quod pape Zosimo de Africano concilio scriptum est, eiusque rescriptum ad uniuersos totius orbis episcopos missum  ; et quod posteriori concilio plenario  totius Africe contra ipsum errorem breuiter constituimus; et supra memoratum librum meum, quem modo ad uos scripsi: hec omnia et in presenti legimus cum ipsis, et per eos misimus uobis.

3. Legimus eis etiam librum beatissimi martyris Cypriani de Oratione Dominica, et ostendimus quemadmodum docuerit omnia que ad mores nostros pertinent, quibus recte uiuimus, a Patre nostro qui in celis est, esse poscenda, ne de libero presumentes arbitrio, a diuina gratia decidamus. Ubi etiam demonstrauimus quomodo admonuerit idem gloriosissimus martyr, etiam pro inimicis nostris, qui nondum in Christum crediderunt, nos ut credant orare debere: quod utique inaniter fieret, nisi Ecclesia crederet etiam malas atque infideles hominum uoluntates, per Dei gratiam in bonum posse conuerti. Sed hunc librum sancti Cypriani, quia dixerunt etiam illic apud uos esse, non misimus. Meam quoque epistolam ad Sixtum Romane Ecclesie presbyterum datam  , quam secum ad nos attulerunt, legimus cum eis; et ostendimus aduersus eos esse conscriptam, qui dicunt gratiam Dei secundum merita nostra dari, hoc est aduersus eosdem Pelagianos.

 4. Quantum ergo potuimus, egimus cum istis et uestris et nostris fratribus, ut in fide sana catholica perseuerent: que neque liberum arbitrium negat, siue in uitam malam siue in bonam, neque tantum ei tribuit, ut sine gratia Dei ualeat aliquid, siue ut ex malo conuertatur in bonum, siue ut in bono perseueranter proficiat, siue ut ad bonum sempiternum perueniat, ubi iam non timeat ne deficiat. uos quoque, karissimi, etiam in hac epistola exhortor, quod nos omnes exhortatur Apostolus, non plus sapere quam oportet sapere; sed sapere ad temperantiam, sicut unicuique Deus partitus est mensuram fidei .

5. Attendite quid per Salomonem moneat Spiritus sanctus: Rectos cursus, inquit, fac pedibus tuis, et uias tuas dirige: ne declines in dexteram, neque in sinistram; auerte autem pedem tuum a uia mala. uias enim que a dextris sunt, nouit Dominus: peruerse uero sunt que a sinistris sunt. Ipse autem rectos faciet cursus tuos; itinera autem tua in pace producet . In his uerbis sancte Scripture considerate, fratres, quia si non esset liberum arbitrium, non diceretur, Rectos cursus fac pedibus tuis, et uias tuas dirige; ne declines in dexteram, neque in sinistram. Et tamen sine Dei gratia, si posset hoc fieri, non postea diceretur, Ipse autem rectos faciet cursus tuos, et itinera tua in pace producet.

6. Nolite ergo declinare in dexteram neque in sinistram; quamuis laudentur uie que a dextris sunt, et uituperentur que sunt a sinistris. Hoc est enim propter quod addidit, Auerte autem pedem tuum a uia mala, hoc est a sinistra: quod manifestat in consequentibus, dicens, uias enim que a dextris sunt, nouit Dominus: peruerse uero sunt que a sinistris sunt. Eas utique uias ambulare debemus, quas nouit Dominus: de quibus in Psalmo legitur, Nouit Dominus uiam iustorum, et uia impiorum peribit . Hanc enim non nouit Dominus, quia sinistra est [1 1Kb] : sicut dicturus est etiam illis ad sinistram constitutis, Non noui uos . Quid est autem quod ille non nouit, qui utique nouit omnia siue bona hominum, siue mala? Sed quid est, Non uos noui, nisi tales uos ego non feci? Quemadmodum illud quod dictum est de ipso Domino Iesu Christo, quia non nouerat peccatum ; quid est non nouerat, nisi quia non fecerat? Ac per hoc quod dictum est, uias que a dextris sunt, nouit Dominus, quomodo intelligendum est, nisi quia ipse fecit uias dextras, id est uias iustorum, que sunt utique opera bona, que preparauit Deus, sicut dicit Apostolus, ut in illis ambulemus ? uias autem sinistras peruersas, id est uias impiorum, non utique nouit, quia non eas ipse fecit homini, sed homo sibi: propter quod dicit, Odiui autem ego peruersas uias malorum, ipse sunt a sinistris.

7. Sed respondetur nobis, Cur ergo dixit, Ne declines in dexteram, neque in sinistram; cum potius dicere debuisse uideatur, Tene dexteram, et ne declines in sinistram; si bone sunt uie que a dextris sunt?  Cur, putamus, nisi quia ita uie sunt bone que a dextris sunt, ut in dexteram tamen declinare non sit bonum? Declinare quippe ille est intelligendus in dexteram, qui bona ipsa opera, que ad uias dexteras pertinent, sibi uult assignare, non Deo. Et ideo cum dixisset, uias enim que a dextris sunt, nouit Dominus: peruerse autem sunt que a sinistris sunt; tanquam diceretur ei, Quomodo ergo non uis ut declinemus ad dexteram; secutus adiunxit, Ipse autem rectos faciet cursus tuos; itinera autem tua in pace producet. Sic ergo intellige, quod tibi preceptum est, Rectos cursus fac pedibus tuis, et uias tuas dirige, ut noueris, cum hoc facis, a Domino Deo tibi prestari ut hoc facias; et non declinabis ad dexteram, quamuis ambules in uiis dextris, non confidens in uirtute tua: et ipse erit uirtus tua, qui rectos faciet cursus tuos, et itinera tua in pace producet.

8. Quapropter, dilectissimi, quicumque dicit, uoluntas mea mihi sufficit ad facienda opera bona, declinat in dexteram. Sed rursus illi qui putant bonam uitam esse deserendam, quando audiunt sic Dei gratiam predicari, ut credatur et intelligatur uoluntates hominum ipsa ex malis bonas facere, ipsa etiam quas fecerit custodire, et propterea dicunt, Faciamus mala, ut ueniant bona ; in sinistram declinant. Ideo uobis dixit, Non declinetis in dexteram, neque in sinistram, hoc est, non sic defendatis liberum arbitrium, ut ei bona opera sine Dei gratia tribuatis; nec sic defendatis gratiam, ut quasi de illa securi, mala opera diligatis: quod ipsa gratia Dei auertat a uobis. Talium quippe uerba sibi proponens Apostolus ait, Quid ergo dicemus? permanebimus in peccato, ut gratia abundet? atque his uerbis hominum errantium, et Dei gratiam non intelligentium, respondit ut debuit, dicens, Absit. Si enim mortui sumus peccato, quomodo uiuemus in eo ? Nihil potuit dici breuius et melius. Quid enim nobis gratia Dei utilius confert in hoc presenti seculo maligno, nisi ut moriamur peccato? Ac per hoc ipsi gratie inuenietur ingratus, qui propter illam uult uiuere in peccato, per quam morimur peccato. Deus autem qui diues est in misericordia, det uobis et sanum sapere, et usque in finem proficienter in bono proposito permanere. Hoc pro uobis, hoc pro nobis, hoc pro omnibus qui uos diligunt, et pro eis qui uos oderunt, instanter in pace fraterna et uigilanter orate. Deo uiuatis. Si quid de uobis mereor, ueniat ad me frater Florus.





EPISTOLA CCXuI. [* 1Kb]  . ualentinus Augustino, renuntians que exstiterit causa dissidii, quiue auctores tumultus in suo cenobio; tum declarans fidem suam de libero arbitrio et de iustitia Dei remunerantis; ac denique Florum, quem ipsi mittit, ab erroris suspicione liberans.

Domino uere sancto, ac nobis uenerabiliter super omnia preferendo, et pia exsultatione colendo beatissimo pape AUGUSTINO, uALENTINUS seruus tue Sanctitatis, et omnis congregatio que tuis orationibus  mecum sperat in Domino, salutem.

1. uenerabilia scripta, et librum tue Sanctitatis, ita tremebundo corde suscepimus, ut sicut beatus Elias, cum in spelunce limine staret, faciem suam gloria Domini transeunte uelauit; ita nos obiurgatos oculos teximus, quia per rusticitatem fratrum nostrorum nostro iudicio erubuimus, quorum inordinata profectione tuam meruimus Beatitudinem salutare; quia tempus loquendi, et tempus tacendi, ne dum per dubitantes et de ueritate fluctuantes scriberemus, de dictis sapientie tue, que est sicut angeli Dei, dubitare cum dubitantibus uideremur. Non enim erat nobis necessarium interrogare de beatitudine, et de sapientia tua, que est nobis nota per Dei gratiam. Nam ad librum dulcissimum Sanctitatis tue ita sumus alacriter iucundati, ut sicut Apostoli Dominum post resurrectionem prandentem secum non audebant interrogare quis esset; sciebant enim quia iehsu est : ita et nos nec uoluimus, nec ausi sumus interrogare de libro, utrum tue Sanctitatis esset; cum ipsa fidelium gratia que [1 1Kb] in eo liberaliter commendatur, nobis tuum, domine sancte papa, eloquiis uiuasissimis contestetur.

2. Incipiamus autem, domine beatissime papa, ipsius ordinem perturbationis exponere. Charissimus frater noster Florus seruus Paternitatis tue, cum ad Uzalensem patriam fuisset suadente caritate profectus, eulogias monasterii [2 1Kb] inter sue ciuitatis moras, de opusculis nobis tue attulit Sanctitatis, uno fratre Felice, qui ad tuam Sanctitatem tarde post comites suos uenisse dignoscitur, eumdem librum deuote dictante; uentum est ad monasterium cum eodem libello, fratre Floro ad Carthaginem de Uzalensi ciuitate profecto. Mihi non monstrato libro, imperitis fratribus recitare ceperunt; qui quorumdam non intelligentium corda commouit, quia cum diceret Dominus »Qui non manducauerit carnem filii hominis, neque biberit sanguinem eius, non habebit uitam in semetipso« , discesserunt qui [3 1Kb] impie intellexerunt, non culpa Domini dicentis, sed duritia impiissimi cordis.

3. Ceperunt memorati fratres, qui omnia subuerterunt, innocentum animas commouere, mea paruitate penitus ignorante; in tantum conuentus illorum murmurantis nescii, ut nisi frater Florus de Carthagine repedans [4 1Kb] , eorum perturbationes agnoscens, mihi sollicite nuntiasset, furtiua et tanquam seruilis erat inter eos de non intelligenda ueritate contentio. Proposui ad auferendas impias questiones, ut ad dominum sanctum patrem Euodium mitteremus, ut ipse nobis de hoc sacrosancto libro propter ignaros aliquid certius rescripsisset  . Nec hoc patientius accipere uoluerunt; sed arripuerunt profectionem nobis taliter non optatam: fratre Floro furore illorum propemodum conturbato [5 1Kb] , in quem seuiebant, quia  ipse illis, ut putabant, uulnera libri huius attulisset; in quo non poterant medicinam infirmi cognoscere. Unde et sanctum presbyterum Sabinum ad maiorem auctoritatem rogauimus, et ipsius Sanctitas librum cum liquidis interpretationibus legit; nec sic anima sauciata curata est. Quibus propter ipsam pietatem sumptus dedimus, ne uulnera ipsorum cumularemus, que posset sanare libri huius gratia, in qua refulget tua sancta presentia. Quibus profectis, quies et pax per omnes fratres exsultauit in Domino. Quinque enim, uel amplius fratrum animositate ista est innata contentio.

4. Sed quia interdum, domine papa [1 1Kb] , prouenit gaudium ex tristitia, non adeo mestificamur, quia per ignaros et curiosos suauissimis monitionibus tue Sanctitatis illuminari meruimus. Nam et dubitatio beati Thome apostoli foramina clauorum querentis , confirmatio fuit Ecclesie uniuersalis. Accepimus igitur, domine papa, medicamentum pie curantium tuarum cum gratia litterarum, et contudimus pectora nostra [2 1Kb] , ut saltem sic sanetur conscientia nostra, quam per liberum arbitrium nostrum, quod donat misericordia, curat et uiuificat gratia; sed in hoc tempore, quando adhuc misericordiam cum dilatione cantamus. Nam cum ceperimus iudicium cantare Domino, reportaturi sumus mercedem pro opere nostro, quia misericors et iustus Dominus, miserator et rectus . Quia sicut docet nos Sanctitas tua, representari nos oportet ante tribunal Christi, ut recipiat unusquisque nostrum propria corporis, prout gessit, siue bonum, siue malum : quia ueniet Dominus, et merces eius cum ipso : quia stabit homo et opus [3 1Kb] eius ante ipsum: quia ueniet Dominus sicut clibanus ardens, ut incendat impios tanquam stipulam ; et timentibus nomen Domini orietur sol iustitie, quando impii punientur iudicio iustitie . Hoc iustus, cuius tu amicus es, domine papa, exclamat, contremiscit, et suppliciter dicit: »Domine, ne intres in iudicium cum seruo tuo« . Si gratia esset remunerantis, non timeret iustus secretarium iudicium maiestatis. Serui tui Flori hec fides est, pater; non sicut fratres isti sunt locuti. In presentiarum audierunt ab illo dictum, non iuxta merita nostra dari donum pietatis, sed per gratiam Redemptoris: nam de illo die, quis dubitet longe esse gratiam, cum ceperit irasci iustitia?  Hoc clamamus, pater, hoc te docente canimus, non securi, sed trepidi: »Domine, ne in furore tuo arguas me, neque in ira tua corripias me« . Hoc dicimus: emenda nos, Domine, et de lege tua erudi nos, ut mitiges nos a diebus malis . Hoc credimus docente te, uenerabilis pater, quia Deus interrogat iustum et impium, quia a dexteris et a sinistris positis bonis et malis, imputat remuneranda opera pietatis, enumerat puniendam tenacitatem impietatis. Ubi erit gratia, quando pro sui qualitate dispungentur opera, siue bona, siue mala?

5. Sed cur non directum non timet proferri mendacium? Liberum arbitrium Dei gratia curatum [1 1Kb] non negamus; sed per Christi quotidianam gratiam proficere credimus, et adiuuari confidimus. Quid homines dicunt, In mea est potestate ut faciam bonum? si tamen homines facerent bonum. O inanis gloriatio miserorum! quotidie peccata arguunt, et ipsi sibi assumunt nudum liberum iactantes arbitrium; non discutientes conscientiam suam, que non potest curari nisi per gratiam, ut dicerent: »Miserere mei; sana animam meam, quia peccaui tibi« . Quid facerent qui de libero sibi gloriantur arbitrio , si iam absorpta esset mors in uictoriam, si iam mortale nostrum indueret immortalitatem, et corruptibile nostrum indueret incorruptionem ? Ecce fetent uulnera, et superbe petitur medicina. Non dicunt sicut iustus, »Nisi Dominus adiuuisset me, paulo minus habitasset in inferno anima mea« : non dicunt sicut sanctus, »Nisi Dominus custodierit ciuitatem, frustra uigilat qui custodit eam« .

6. Sed ora, piissime pater, ut iam non curam geramus, nisi pro peccato nostro lacrymis expiando, et Dei gratia commendanda. Ora, domine pater, ut non urgeat super nos puteus os suum , ut saluemur a descendentibus in lacum , ut non pereat cum impiis anima nostra  per superbiam nostram, sed sanetur per Domini gratiam. Sicut ergo precepisti, domine papa, frater noster Florus, seruus Sanctitatis tue, omni alacritate perrexit, cui non impedit, sed proficit fatigatio, ut accedat ei dilucidata cordis instructio; quem tue Sanctimonie suppliciter commendamus, pariterque deposcimus, ut et ignaros tuis orationibus Domino commendes mansuetissime componendos. Ora, domine et dulcissime pater, ut fugiat diabolus de congregatione nostra, et amota omni alienarum questionum procella, nauis propositi nostri epibatis  quietis onusta intra stationem tutissimi portus secure consistat, dum nauigat per hoc mare magnum et immensum, et in illo portu, intra quem iam non erit metuendum uite nauigium, mercium indiscrepans accipiat pretium placitarum. Hoc tue Sanctitatis impetraturos nos confidimus adiutorio, per gratiam que est in Christo  Iesu Domino nostro. Omnes filios apostolatus tui dominos nostros clericos, ac sanctos in congregatione propositi seruientes deprecamur ut digneris nostro officio salutare, ut cum tua Beatitudine omnes pro nobis orare dignentur. Indiscrepans Trinitas Domini Dei nostri apostolatum tuum, quem elegit per gratiam, conseruet nobis in Ecclesia sua, et nostri memorem coronet in Ecclesia magna; quod optamus, domine. Si quid autem famulus tue Sanctitatis frater suggesserit Florus, pro regula monasterii, digneris pater, petimus, libenter accipere, et per omnia nos infirmos instruere.



EPISTOLA CCXuII [* 1Kb]  . Augustinus uitali Carthaginensi, delato quod doceret initium fidei non esse donum Dei, reclamat fortiter, ipsumque ex precibus Ecclesie confutat; ac duodecim regulas proponit ad fidem Ecclesie pertinentes circa questionem de gratia Dei.

AUGUSTINUS episcopus seruus Christi, et per ipsum seruus seruorum ipsius, uITALI fratri, in ipso salutem.



CAPUT PRIMUM.

1. Cum de te mihi essent nuntiata non bona, et rogaui Dominum, et donec mihi bona nuntientur, adhuc rogo ut litteras meas nec aspernanter sumas, et salubriter legas. Si hanc exaudit pro te orationem meam, etiam de te gratiarum actionem donat ut offeram. Quod si impetro, procul dubio non contradices huic ipsi principio epistole mee. Hoc enim pro te oro, ut sis recte fidei. Si hoc ergo pro caris nostris non tibi displicet ut oremus, si hanc orationem recognoscis esse christianam, si et tu pro caris tuis talia uel orare te recolis, uel orare te debere cognoscis; quomodo dicis quod te audio dicere, Ut recte credamus in Deum et Euangelio consentiamus, non esse donum Dei, sed hoc nobis esse a nobis, id est ex propria uoluntate, quam nobis in nostro corde non operatus est ipse? Et ad hoc, cum audieris, Quid est ergo quod ait Apostolus, Deus in uobis operatur et uelle, et perficere ? respondes, Per legem suam, per Scripturas suas, Deum operari ut uelimus, quas uel legimus uel audimus: sed eis consentire uel non consentire ita nostrum est, ut, si uelimus, fiat; si autem nolimus, nichil in nobis operationem Dei ualere faciamus. Operatur quippe ille, dicis, quantum in ipso est ut uelimus, cum nobis nota fiunt eius eloquia: sed si eis acquiescere nolumus, nos ut operatio eius nichil in nobis prosit efficimus. Que si dicis, profecto nostris orationibus contradicis.

2. Dic ergo apertissime nos pro iis quibus Euangelium predicamus, non debere orare ut credant, sed eis tantummodo predicare. Exsere [1 1Kb] contra orationes Ecclesie disputationes tuas: et quando audis sacerdotem Dei ad altare exhortantem populum Dei orare pro incredulis, ut eos Deus conuertat ad fidem, et pro catechumenis, ut eis desiderium regenerationis inspiret,  et pro fidelibus, ut in eo quod esse ceperunt, eius munere perseuerent; subsanna pias uoces, et dic te non facere quod hortatur, id est, Deum pro infidelibus, ut eos fideles faciat, non rogare, eo quod non sint ista diuine miserationis beneficia, sed humane officia uoluntatis. Et homo in Carthaginensi eruditus Ecclesia, etiam beatissimi Cypriani librum de Dominica Oratione condemna; quam doctor ille cum exponeret, ea petenda esse ostendit a Deo patre, que tu dicis esse homini ab homine, hoc est a seipso.

3. Quod si de precibus Ecclesie et de martyre Cypriano parum putas esse quod dixi, aude [1 1Kb] maiora, reprehende Apostolum, qui dixit, Oramus ad Deum, ne quid faciatis mali . Neque enim dicturus es nichil mali eum facere qui non credit in Christum, aut qui fidem deserit Christi; ac per hoc qui dicit, ne quid faciatis mali, nec ista uult fieri: satisque illi non est precipere, sed confitetur se Deum rogare ne fiant, sciens hominis uoluntatem ab ipso corrigi ac dirigi, ut ista non faciat. A Domino enim gressus hominis diriguntur, et uiam eius uolet : non dixit, Et uiam eius discet, aut, tenebit, aut, ambulabit, aut aliquid huiusmodi quod posses dicere a Domino quidem dari, sed homini iam uolenti; ut scilicet beneficium Dei quo gressus hominis dirigit, ut uiam eius discat, teneat, gradiatur, sua homo uoluntate precedat, et hoc Dei donum precedente sua uoluntate mereatur. Sed ideo dixit, A Domino gressus hominis diriguntur, et uiam eius uolet, ut intelligeremus ipsam uoluntatem bonam qua incipimus uelle credere  illius esse donum qui gressus nostros propterea dirigit primitus ut uelimus. Non enim ait Scriptura, A Domino gressus hominis diriguntur, quia uiam eius uoluit; sed, diriguntur, inquit, et uolet. Non igitur quia uoluit, diriguntur; sed quia diriguntur, uolet.



CAPUT II.

4. Hic tu rursus fortasse dicturus es hoc fieri a Domino, dum doctrina eius legitur uel auditur, si homo ueritati quam legit uel audit, sua consentiat uoluntate. Si enim lateret eum, inquis, doctrina Dei, non dirigerentur gressus eius, quibus directis uellet uiam Dei. Ac per hoc sic tantum putas a Domino gressus hominis dirigi ad eligendam uiam Dei, quia sine doctrina Dei non ei potest innotescere ueritas, cui propria uoluntate consentiat. Cui si consentit, inquis , recte utique dicuntur ab illo dirigi gressus eius ut uiam eius uelit, cuius doctrinam, suasione precedente, subsequente consensione sectatur; quod libertate naturali, si uult, facit, si non [2 1Kb] uult, non facit; pro eo quod fecerit, premium, uel supplicium recepturus. Hec est illa Pelagianorum mala, male diffamata meritoque reprobata, et ab ipso etiam Pelagio, timente damnari in orientalium episcoporum iudicio, damnata sententia  , qua dicunt gratiam Dei non ad singulos actus dari, sed in libero arbitrio esse, uel in lege atque doctrina: et usque  adeo, frater, erimus graues corde, ut de gratia Dei, imo aduersus gratiam Dei, eam pelagianam sententiam teneamus, quam pectore quidem ficto, sed tamen catholicos iudices timens Pelagius ipse damnauit!

5. Et quomodo, inquies, respondebitur? Quomodo censes facilius et apertius, quam ut illud quod de orando Deo superius egimus, sic amplectamur, ut hoc menti nostre nulla subtrahat obliuionis irreptio, nulla calliditas argumentationis extorqueat? Si enim, quod scriptum est, A Domino gressus hominis diriguntur, et uiam eius uolet; et, Preparatur uoluntas a Domino ; et, Deus est enim qui operatur in uobis et uelle: et multa huiusmodi, quibus commendatur uera Dei gratia, hoc est, que non secundum merita nostra datur, sed dat merita ipsa cum datur; quia preuenit hominis uoluntatem bonam, nec eam cuiusquam inuenit in corde, sed facit: si ergo ita prepararet atque ita operaretur Deus hominis uoluntatem, ut tantummodo legem suam atque doctrinam libero eius adhiberet arbitrio, nec uocatione illa alta atque secreta sic eius ageret sensum, ut eidem legi atque doctrine accommodaret assensum; procul dubio eam legere, uel intelligere legendo, uel etiam exponere ac predicare sufficeret, nec opus esset orare ut Deus ad fidem suam infidelium corda conuerteret, et conuersis proficientem perseuerantiam eiusdem gratie sue largitate donaret. Si ergo hec a Domino poscenda esse non renuis, quid restat, frater uitalis, nisi ut ab illo ea donari fatearis, a quo poscenda esse consentis? Si autem negas ab illo nos poscere ista debere, eidem doctrine ipsius contradicis; quia et hoc in ea didicimus, ut ab illo ista poscamus.

6. Orationem dominicam nosti, nec dubito te Deo dicere: Pater noster, qui es in celis, etc. Lege expositorem eius beatissimum Cyprianum, et quemadmodum exposuerit quod ibi dicitur, Fiat uoluntas tua, sicut in celo, et in terra , diligenter attende, et obedienter intellige: profecto docebit te orare pro infidelibus inimicis Ecclesie, secundum preceptum Domini, dicentis, Orate pro inimicis uestris ; et hoc orare, ut fiat uoluntas Dei, sicut in eis qui iam fideles sunt et portant imaginem celestis hominis, et propterea celi nomine digni sunt; ita et in eis qui per infidelitatem nonnisi imaginem terreni hominis portant , et ob hoc terra merito nuncupantur. Nempe isti, pro quibus inimicis Dominus nos iussit orare, et gloriosissimus martyr sic exposuit quod in oratione dicimus, Fiat uoluntas tua, sicut in celo, et in terra, ut ipsis etiam poscamus fidem quam fideles habent: nempe ergo isti christiane pietatis inimici, legem Dei atque doctrinam qua Christi predicatur fides, uel omnino audire nolunt, uel ad hoc audiunt siue etiam legunt ut irrideant et detestentur, et quanta possunt contradictione blasphement. Inaniter igitur et perfunctorie potius quam ueraciter pro eis, ut doctrine cui aduersantur, credendo consentiant, Deo fundimus preces, si ad eius non pertinet gratiam conuertere ad fidem suam ipsi fidei contrarias hominum uoluntates. Inaniter  etiam et perfunctorie potius quam ueraciter magnas cum exsultatione agimus Deo gratias, quando aliqui eorum credunt, si hoc in eis ipse non facit.

7. Non fallamus homines, nam Deum fallere non ualemus. Prorsus non oramus Deum, sed orare nos fingimus, si nos ipsos, non illum, credimus facere quod oramus. Prorsus non gratias Deo agimus, sed nos agere fingimus, si unde illi gratias agimus, ipsum facere non putamus. Labia dolosa si in hominum quibuscumque sermonibus sunt, saltem in orationibus non sint. Absit ut quod facere Deum rogamus oribus et uocibus nostris, eum facere negemus cordibus nostris: et, quod est grauius, ad alios etiam decipiendos, hoc non taceamus disputationibus nostris; et dum uolumus apud homines defendere liberum arbitrium, apud Deum perdamus orationis auxilium, et gratiarum actionem non habeamus ueram, dum ueram non agnoscimus gratiam.



CAPUT III.

8. Si uere uolumus defendere liberum arbitrium, non oppugnemus unde fit liberum. Nam qui oppugnat gratiam, qua nostrum ad declinandum a malo et faciendum bonum liberatur arbitrium, ipse arbitrium suum adhuc uult esse captiuum. Responde, obsecro, quomodo dicit Apostolus, Gratias agentes Patri, idoneos facienti nos in parte sortis sanctorum in lumine; qui eruit nos de potestate tenebrarum, et transtulit in regnum Filii caritatis sue ; si non ipse arbitrium nostrum, sed ipsum arbitrium se liberat? Mendaciter ergo agimus gratias Patri, tanquam ipse faciat quod ipse non facit: et errauit qui dixit quod ipse nos faciat idoneos in parte sortis sanctorum in lumine, quia ipse nos eruit de potestate tenebrarum, et transtulit in regnum Filii caritatis sue. Responde quomodo ad declinandum a malo, et faciendum bonum liberum habebamus arbitrium, quando erat sub potestate tenebrarum? unde nos si, quemadmodum dicit Apostolus, Deus eruit, ipse utique illud liberum fecit. Quod tam magnum nostrum bonum, si per sue doctrine predicationem tantummodo facit; quid de iis dicemus, quos de ipsa tenebrarum potestate nondum eruit? predicanda tantum illis est doctrina diuina, an etiam orandum pro eis, ut de tenebrarum potestate diuinitus eruantur? Si tantummodo predicandum esse dicis, iussioni Domini et orationibus Ecclesie contradicis: si autem fateris pro eis orandum, id utique orandum fateris, ut eidem doctrine, arbitrio liberato a tenebrarum potestate, consentiant. Ita fit ut neque fideles fiant, nisi libero arbitrio, et tamen illius gratia fideles fiant, qui eorum a potestate tenebrarum liberauit arbitrium. Sic et Dei gratia non negatur, sed sine ullis humanis precedentibus meritis uera monstratur; et liberum ita defenditur, ut humilitate solidetur, non elatione precipitetur arbitrium, et qui gloriatur, non in homine, uel quolibet alio, uel seipso, sed in Domino glorietur .

9. Potestas enim tenebrarum quid est, nisi potestas diaboli et angelorum eius, qui cum fuissent angeli lucis, in ueritate per liberum arbitrium non stantes  , sed inde cadentes, facti sunt tenebre? Non te ista doceo, sed que nosti ut recorderis admoneo. Huic igitur potestati tenebrarum, per illius ruinam, cui primo homini ab ea potestate preuaricatio persuasa est, et in quo omnes cecidimus, subiectum est genus humanum: propter quod de hac potestate tenebrarum eruuntur et paruuli, cum regenerantur in Christo. Neque hoc apparet in eorum arbitrio liberato, nisi cum ad annos peruenerint ratione utentis etatis, habentes consentientem doctrine salutari, in qua nutriti sunt, uoluntatem, et in ea finientes istam uitam, si electi sunt in Christo ante constitutionem mundi ut essent sancti et immaculati in conspectu eius in caritate, predestinati in adoptionem filiorum .

10. Hec autem potestas tenebrarum, id est diabolus, qui dicitur etiam princeps potestatis eris, operatur in filiis diffidentie , princeps iste rector tenebrarum , id est ipsorum diffidentie filiorum, regens eos ad arbitrium suum, quod neque ipse habet liberum ad benefaciendum, sed ad maximam maleuolentiam pena sui sceleris obduratum: unde nemo sane fidei credit, aut dicit, hos apostatas angelos ad pristinam pietatem correcta aliquando uoluntate conuerti. Quid ergo operatur hec potestas in filiis diffidentie, nisi opera sua mala, et in primis maximeque ipsam diffidentiam et infidelitatem qua sunt inimici fidei; per quam scit eos posse mundari, posse sanari, posse perfectissime liberos, quod eis uehementer inuidet, in eternitate regnare? Itaque aliquos eorum, per quos amplius decipere affectat, sinit habere nonnulla uelut opera bona, in quibus laudantur, per quasque gentes, precipueque in gente Romana, qui preclare gloriosissimeque uixerunt. Sed quoniam, sicut ueracissima Scriptura dicit, Omne quod non est ex fide, peccatum est ; et, Sine fide impossibile est utique placere Deo , non hominibus; nichil sic agit hic princeps, quam ut non credatur in Deum, nec ad Mediatorem, a quo soluuntur opera eius, credendo ueniatur.

11. Sed ipse Mediator intrat in domum fortis , id est in hoc seculum mortalium sub potestate diaboli, quantum ad ipsum pertinet, constitutum; de ipso quippe scriptum est, quod potestatem habeat mortis . Intrat in domum fortis, id est, in suo dominatu habentis genus humanum; et prius alligat eum, id est, eius cercet et cohibet potestatem, potestatis sue fortioribus uinculis; et sic eripit uasa eius, quecumque predestinauit eripere, arbitrium eorum ab eius potestate liberans, ut illo non impediente credant in istum libera uoluntate. Proinde hoc opus est gratie, non nature. Opus est, inquam, gratie, quam nobis attulit secundus Adam; non nature, quam totam perdidit in semetipso primus Adam. Opus est gratie tollentis peccatum, et uiuificantis mortuum peccatorem; non opus legis ostendentis peccatum, nec a peccato uiuificantis. Nam ille magnus gratie predicator, Peccatum, inquit, non cognoui, nisi per legem : et, Si data esset, inquit, lex que posset  uiuificare, omnino ex lege esset iustitia . Opus est hoc gratie, quam qui accipiunt, doctrine salutari Scripturarum sanctarum, etsi fuerint inimici, fiunt amici; non opus eiusdem doctrine, quam qui audiunt et legunt sine gratia Dei, peiores eius efficiuntur inimici.



CAPUT Iu.

12. Non est igitur gratia Dei in natura liberi arbitrii et in lege atque doctrina, sicut pelagiana peruersitas desipit; sed ad singulos actus datur illius uoluntate, de quo scriptum est, Pluuiam uoluntariam segregabis, Deus, hereditati tue : quia et liberum arbitrium ad diligendum Deum primi peccati granditate perdidimus, et lex Dei atque doctrina, quamuis sancta et iusta et bona , tamen occidit, si non uiuificet Spiritus , per quem fit, non ut audiendo, sed ut obediendo, neque ut lectione, sed ut dilectione teneatur. Quapropter ut in Deum credamus, et pie uiuamus, non uolentis neque currentis, sed miserentis est Dei : non quia uelle non debemus et currere; sed quia ipse in nobis et uelle operatur et currere. Unde et ipse Dominus iehsu credentes a non credentibus, id est, ab ire uasis uasa misericordie discernens, Nemo, inquit, uenit ad me, nisi fuerit ei datum a Patre meo : et utique, ut hoc diceret, in eius doctrina fuerant scandalizati discipuli eius, qui eum postea non sunt secuti. Non ergo gratiam dicamus esse doctrinam, sed agnoscamus gratiam, que facit prodesse doctrinam: que gratia si desit, uidemus etiam obesse doctrinam.

13. Propterea Deus ut omnia futura opera sua in predestinatione presciuerit, sic illa disposuit, ut quosdam non credentes ad fidem suam, orationes credentium pro eis exaudiendo, conuertat; unde refutentur, et, si ille est eis propitius, corrigantur qui putant gratiam Dei esse naturam liberi arbitrii, cum qua nascimur; aut gratiam Dei esse doctrinam, quamuis utilem, que per linguas et litteras predicatur. Non enim hoc oramus pro infidelibus, ut fiat eorum natura, id est ut homines sint; aut ut doctrina eis predicetur, quam malo suo audiunt, si non credunt; et plerumque pro eis oramus, qui cum legant uel audiant, nolunt credere: sed oramus ut uoluntas corrigatur, doctrine consentiatur, natura sanetur.

14. Iamuero ut perseuerent in eo quod esse ceperunt, etiam pro se ipsis orant fideles. Utile est quippe omnibus uel pene omnibus propter humilitatem saluberrimam, ut quales futuri sint, scire non possint. Ad hoc dicitur: Qui uidetur stare, uideat ne cadat . Propter huius timoris utilitatem, ne regenerati et pie uiuere incipientes, tanquam securi alta sapiamus, quidam non perseueraturi perseueraturis Dei permissione uel prouisione ac dispositione miscentur; quibus cadentibus territi cum timore et tremore gradiamur uiam iustam, donec ex hac uita, que tentatio est super terram , transeamus ad aliam, ubi iam non sit elatio comprimenda, nec contra eius suggestiones tentationesque luctandum.

 15. Sed de hac re, id est, cur quidam non permansuri in fide et sanctitate christiana, tamen accipiant ad tempus hanc gratiam, et dimittantur hic uiuere donec cadant, cum possint rapi de hac uita, ne malitia mutet intellectum eorum, quod de sancto immatura etate defuncto scriptum est in libro Sapientie ; querat quisque ut potuerit, et si inuenerit preter hanc que a me reddita est, aliam probabilem rationem, a recte fidei regula non recedens, teneat eam, et ego cum illo, si me non latuerit: uerumtamen in quod peruenimus, in eo ambulemus donec nobis Deus reuelet, si quid aliter sapimus, sicut apostolicis Litteris admonemur . Peruenimus autem in ea que ad fidem ueram et catholicam pertinere firmissime scimus, in quibus ita nobis ambulandum est, adiuuante illo atque miserante, cui dicimus, Deduc me, Domine, in uia tua, et ambulabo in ueritate tua , ut ab eis nullo modo deuiemus.


DUODECIM SENTENTIAE CONTRA PELAGIANOS.



CAPUT u.

16. Quoniam ergo propitio Christo Christiani catholici sumus: 1o Scimus nondum natos nichil egisse in uita propria boni seu mali, nec secundum merita prioris alicuius uite, quam nullam propriam [1 1Kb] singuli habere potuerunt, in huius uite uenire miserias: sed tamen secundum Adam carnaliter natos contagium mortis antique prima natiuitate contrahere, nec liberari a supplicio mortis eterne, quod trahit ex uno in omnes transiens iusta damnatio, nisi per gratiam renascantur in Christo.---2o Scimus gratiam Dei nec paruulis nec maioribus secundum merita nostra dari.---3o Scimus maioribus ad singulos actus dari.---4o Scimus non omnibus hominibus dari, et quibus datur, non solum secundum merita operum non dari, sed nec secundum merita uoluntatis eorum quibus datur: quod maxime apparet in paruulis.---5o Scimus eis quibus datur, misericordia Dei gratuita dari.---6o Scimus eis quibus non datur, iusto iudicio Dei non dari.---7o Scimus quod omnes astabimus ante tribunal Christi, ut ferat unusquisque secundum ea que per corpus gessit, non secundum ea que, si diutius uiueret, gesturus fuit, siue bonum siue malum.---8o Scimus etiam paruulos secundum ea que per corpus gesserunt, recepturos uel bonum uel malum. Gesserunt autem non per seipsos, sed per eos quibus pro illis respondentibus et renuntiare diabolo dicuntur et credere in Deum; unde et in numero fidelium computantur, pertinentes ad sententiam Domini dicentis: Qui crediderit et baptizatus fuerit, saluus erit. Propter quod et illis qui hoc Sacramentum non accipiunt, contingit quod sequitur: Qui autem non crediderit, condemnabitur . Unde et ipsi, sicut dixi, si in illa parua etate moriuntur, utique secundum ea que per corpus gesserunt, id est tempore quo in corpore fuerunt, quando per corda et ora gestantium crediderunt uel non crediderunt, quando baptizati uel non baptizati sunt, quando carnem Christi  manducauerunt uel non manducauerunt, quando et sanguinem biberunt uel non biberunt; secundum hec ergo que per corpus gesserunt, non secundum ea que, si diu hic uiuerent, gesturi fuerant, iudicantur.---9o Scimus felices esse mortuos qui in Domino moriuntur, nec ad eos pertinere quidquid acturi fuerant, si tempore diuturniore uixissent.---10o Scimus eos qui corde proprio credunt in Dominum, sua id facere uoluntate ac libero arbitrio.---11o Scimus pro eis qui nolunt credere, nos qui iam credimus, recta fide agere, cum Deum oramus ut uelint.---12o Scimus pro eis qui ex illis crediderunt, tanquam de beneficiis, recte atque ueraciter et debere nos Deo agere gratias, et solere.

17. Recognoscis me, ut puto, in iis que nos scire dixi, non omnia que ad fidem catholicam pertinent commemorare uoluisse, sed ea tantum que ad istam, que inter nos agitur, de Dei gratia questionem, utrum precedat hec gratia, an subsequatur hominis uoluntatem; hoc est, ut planius id eloquar, utrum ideo nobis detur, quia uolumus, an per ipsam Deus etiam hoc efficiat ut uelimus. Si ergo istas duodecim sententias, quas nos dixi scire ad fidem rectam et catholicam pertinere, etiam tu, frater, nobiscum tenes, ago Deo gratias; quas profecto non ueraciter agerem, nisi gratia Dei fieret ut teneres. Que tibi tenenti nullum omnino remanet nobiscum de hac questione certamen.



CAPUT uI.

18. Ut enim eadem duodecim breui expositione percurram: quomodo uoluntatis humane meritum sequitur gratia; cum detur et paruulis, qui hoc nondum possunt uelle seu nolle? Quomodo gratiam uel in maioribus dicuntur precedere merita uoluntatis; si gratia, ut uera sit gratia, non secundum merita nostra datur? Quam sententiam catholicam Pelagius ipse sic timuit, ut eos qui dicunt gratiam Dei secundum merita nostra dari, sine dubitatione damnaret, ne a catholicis iudicibus damnaretur. Quomodo dicitur gratia Dei in natura esse liberi arbitrii uel in lege atque doctrina; cum et istam sententiam Pelagius ipse damnauerit, procul dubio confitens gratiam Dei ad singulos actus dari, eis utique qui iam libero arbitrio utuntur?

19. Quomodo dicitur omnes homines eam fuisse accepturos, si non illi quibus non donatur, eam sua uoluntate respuerent, quoniam Deus uult omnes homines saluos fieri ; cum multis non detur paruulis, et sine illa plerique moriantur, qui non habent contrariam uoluntatem, et aliquando cupientibus festinantibusque parentibus, ministris quoque uolentibus ac paratis, Deo nolente non detur, cum repente, antequam detur, exspirat, pro quo, ut acciperet, currebatur? Unde manifestum est eos qui huic resistunt tam perspicue ueritati, non intelligere omnino qua locutione sit dictum quod omnes homines uult Deus saluos fieri; cum tam multi salui non fiant, non quia ipsi, sed quia Deus non uult, quod sine ulla caligine manifestatur in paruulis. Sed sicut illud quod dictum est, Omnes in Christo uiuificabuntur , cum tam multi eterna morte puniantur, ideo dictum est, quia omnes quicumque uitam eternam percipiunt, non percipiunt  nisi in Christo: ita quod dictum est, omnes homines uult Deus saluos fieri, cum tam multos nolit saluos fieri, ideo dictum est, quia omnes qui salui fiunt, nisi ipso uolente non fiunt; et si quo alio modo illa uerba apostolica intelligi possunt, ut tamen huic apertissime ueritati, in qua uidemus tam multos, uolentibus hominibus, sed Deo nolente, saluos non fieri, contraria esse non possint.

20. Quomodo ut detur gratia diuina, uoluntas meretur humana; si eis quibus datur, gratuita misericordia datur, ut uera sit gratia? Quomodo in hac re merita pensantur uoluntatis humane; quandoquidem illis quibus gratia ista non datur, nullo plerumque merito, nulla uoluntate distantibus, sed unam cum eis quibus datur, habentibus causam, iusto tamen iudicio Dei non datur ; ut intelligant quibus datur, quam gratis eis detur, quando iuste utique non daretur, quoniam similem habentibus causam iuste non datur?

21. Quomodo non gratie Dei est, non solum credendi uoluntas ab initio, uerum etiam perseuerandi usque in finem; cum finis ipse uite huius non in hominis, sed in Dei sit potestate, et possit utique Deus etiam hoc beneficium non perseueraturo conferre, ut rapiatur ex corpore, ne malitia mutet intellectum illius? Non enim recipiet homo seu bonum seu malum, nisi secundum ea que per corpus gessit, non secundum ea que, si diutius uiueret, gesturus fuit.

22. Quomodo dicitur propterea quibusdam non dari, quibusdam morituris paruulis Dei gratia dari, quia eorum futuras preuidet uoluntates, quas habituri essent si uiuerent; cum secundum ea que per corpus gessit, non secundum ea que gesturus esset, si diutius fuisset in corpore, unusquisque recipiat siue bonum siue malum, sicut Apostolus definit ? Quomodo secundum uoluntates suas futuras homines iudicantur, quas habituri fuisse dicuntur, si diutius tenerentur in carne; cum dicat Scriptura, Felices mortui qui in Domino moriuntur ? quorum sine dubio certa et secura felicitas non est, si et ea que non egerunt, sed acturi fuerant, si esset eis hec uita prolixior, iudicabit Deus: nullumque accipit beneficium, qui rapitur ne malitia mutet intellectum eius; quia et pro illa malitia, cui forsitan imminenti subtractus est, penas luit: nec gaudendum est de iis quos in fide recta et uita bona nouimus esse defunctos, ne secundum aliqua scelera iudicentur, que fuerant, si uiuerent, fortasse facturi: nec dolendi uel detestandi sunt ii qui uitam istam in infidelitate ac perditis moribus finierunt, quia forte, si uiuerent, acturi fuerant penitentiam, pieque uicturi, et secundum ista sunt iudicandi: totusque ille de Mortalita te liber gloriosissimi martyris Cypriani reprobandus et abiiciendus est, in quo tota eius intentio est, ut sciamus bonis fidelibus gratulandum esse morientibus, quando huius uite tentationibus auferuntur, deinceps in beatissima securitate mansuri. Sed quoniam hoc  falsum non est, et sine dubitatione felices sunt mortui qui in Domino moriuntur; ridendus est et exsecrandus error quo putatur quod homines secundum suas futuras, que morientium non sunt future, iudicandi sunt uoluntates.

23. Quomodo dicuntur negare liberum uoluntatis arbitrium, qui confitentur omnem hominem, quisquis suo corde credit in Deum, nonnisi sua libera credere uoluntate; cum potius illi oppugnent arbitrium liberum, qui oppugnant Dei gratiam, qua uere ad bona eligenda et agenda fit liberum? Quomodo dicitur quod per legem Dei atque doctrinam Scripturarum fiat, quod eadem Scriptura dixit, Preparatur uoluntas a Domino ; ac non potius per occultam inspirationem gratie Dei: quandoquidem pro eis qui eidem doctrine contradicentes nolunt ei credere, ipsum Deum fide recta rogamus ut uelint?

24. Quomodo Deus exspectat uoluntates hominum, ut preueniant eum quibus det gratiam; cum gratias ei non immerito agamus de iis quibus non ei credentibus, et eius doctrinam uoluntate impia persequentibus, misericordiam prerogauit, eosque ad seipsum omnipotentissima facilitate conuertit, ac uolentes ex nolentibus fecit? Utquid ei inde gratias agimus, si hoc ipse non fecit? Utquid tanto magis eum magnificamus, quanto magis nolebant credere, quos credidisse gaudemus, si gratia diuina uoluntas in melius non mutatur humana? Apostolus Paulus, Eram, inquit, ignotus facie Ecclesiis Iudee, que sunt in Christo; tantum autem audiebant quia qui aliquando nos persequebatur, nunc euangelizat fidem quam aliquando uastabat; et in me magnificabant Deum . Utquid magnificabant Deum, si non Deus ad seipsum cor illius uiri sue gratie bonitate conuerterat, quando, ut ipse confitetur, misericordiam consecutus est, ut fidelis esset , ea fide quam aliquando uastabat? Ipsum etiam uerbum quod posuit, quem nisi Deum hoc tam magnum bonum fecisse declarat? Quid est enim, in me magnificabant Deum, nisi in me Deum magnificum predicabant? Quomodo autem eum magnificum predicabant, si magnum illud factum de Pauli conuersione ipse non fecerat? et quo pacto ipse fecerat, si uolentem credere ex nolente ipse non fecerat?

25. Nempe manifestum est ex illis duodecim sententiis, quas pertinere ad catholicam fidem negare non sineris, non solum omnibus, uerum etiam singulis id confici, ut confiteamur gratia Dei preueniri hominum uoluntates, et per hanc eas potius preparari, quam propter earum meritum dari. Aut si aliquid earum duodecim esse uerum negas, quarum propterea commendo etiam numerum, ut facilius memorie mandentur, distinctiusque teneantur; non te pigeat rescribere ut sciam, et ea quam mihi Dominus dederit, facultate respondeam. Ego enim hereticum quidem pelagianum te esse non credo; sed ita te esse uolo, ut nichil illius ad te transeat, uel in te relinquatur erroris.



CAPUT uII.

26. Sed inter hec duodecim reperies  fortasse aliquid, quod negandum uel dubitandum putes, et unde nos operosius disputare compellas. Numquid et orare prohibebis Ecclesiam pro infidelibus, ut sint fideles; pro iis qui nolunt credere, ut uelint credere; pro iis qui ab eius lege doctrinaque dissentiunt, ut legi eius doctrineque consentiant, ut det illis Deus quod per prophetam promisit, cor cognoscendi eum, et aures audiendi , quas utique acceperant, de quibus Saluator ipse dicebat, Qui habet aures audiendi, audiat ? Numquid ubi audieris sacerdotem Dei ad eius altare populum hortantem ad Deum orandum, uel ipsum clara uoce orantem, ut incredulas gentes ad fidem suam uenire compellat, non respondebis, Amen? An etiam huius fidei sanitati contraria disputabis? Numquid beatissimum Cyprianum in hoc errasse elamabis uel susurrabis, ubi pro inimicis fidei christiane, ut etiam ipsi ad eam conuertantur, orare nos docet?

27. Numquid postremo apostolum Paulum pro Iudeis infidelibus habentem talia uota culpabis? de quibus ait: Bona uoluntas quidem cordis mei, et deprecatio ad Deum fit pro illis in salutem . Qui etiam Thessalonicensibus dicit: De cetero, fratres, orate pro nobis, ut uerbum Domini currat et glorificetur, sicut etiam apud uos; et ut eruamur ab iniquis et malis hominibus: non enim omnium est fides . Quomodo curreret et glorificaretur uerbum Dei, nisi ad fidem conuersis eis quibus predicaretur; quandoquidem iam credentibus dicit, quemadmodum et apud uos? Scit certe hoc ab illo fieri, quem uult rogari ut hoc faciat, ut etiam eruatur ab iniquis et malis hominibus; qui profecto et illis orantibus non erant credituri. Propter quod addidit, non enim est omnium fides; tanquam diceret, Non enim apud omnes etiam uobis orantibus glorificabitur uerbum Dei: quia ipsi utique fuerant credituri qui ordinati erant in uitam eternam, predestinati in adoptionem filiorum per Iesum Christum in ipsum, et electi in ipso ante mundi constitutionem ; sed ideo Deus per orationes credentium nondum credentes credere facit, ut ostendat quia ipse facit. Nemo est enim tam imperitus, tam carnalis, tam tardus ingenio, qui non uideat Deum facere quod rogari se precipit ut faciat.

28. Hec et alia testimonia diuina, que commemorare longum est, ostendunt Deum gratia sua auferre infidelibus cor lapideum, et preuenire in hominibus bonarum merita uoluntatum; ita ut uoluntas per antecedentem gratiam preparetur, non ut gratia merito uoluntatis antecedente donetur. Hoc et gratiarum actio indicat quod oratio; oratio pro infidelibus, gratiarum actio pro fidelibus. Qui enim est orandus ut faciat, illi est actio gratiarum reddenda cum fecerit: unde idem dicit apostolus ad Ephesios, Propter hoc et ego, audita fide uestra in Domino Iesu, et dilectione in omnes sanctos, non cesso gratias agere pro uobis .

29. Loquimur autem nunc de ipsis initiis, cum homines qui erant auersi et aduersi, conuertuntur ad Deum, et uelle incipiunt quod nolebant, et habere fidem  quam non habebant; quod ut fiat in eis, oratur pro eis, quamuis non oretur ab eis: ipsi enim quomodo inuocabunt, in quem non crediderunt ? Cum uero factum fuerit quod oratur, ei qui fecit aguntur gratie, et pro eis et ab eis. Deo rationibus autem iam fidelium, quas et pro se et pro aliis fidelibus faciunt, ut proficiant in eo quod esse ceperunt, et de gratiarum actionibus, quia proficiunt, confligendum esse tecum non puto; contra Pelagianos est iste conflictus tibi nobisque communis. Illi quippe omnia ad fidelem piamque uitam hominum pertinentia ita tribuunt libero uoluntatis arbitrio, ut habenda ex nobis, non a Domino putent esse poscenda: tu autem, si ea que de te audio uera sunt, initium fidei, ubi est etiam initium bone, hoc est pie uoluntatis, non uis donum esse Dei, sed ex nobis nos habere contendis ut credere incipiamus; cetera autem religiose uite bona Deum per gratiam suam iam ex fide petentibus, querentibus, pulsantibus, donare consentis. Nec attendis ideo pro infidelibus Deum rogari ut credant, quoniam Deus donat et fidem; ideo pro eis et qui crediderint, Deo gratias agi, quoniam donauit et fidem.

30. Quamobrem ut hunc ad te sermonem aliquando concludam: si negas orandum esse ut qui nolunt credere, uelint credere, si negas agendas esse Deo gratias, quoniam credere uoluerunt qui nolebant credere; aliter tecum agendum est, ut non sic erres, aut, si errare persistis, ne mittas alios in errorem. Si autem, quod de te magis credo, sentis atque consentis orare nos Deum debere ac solere pro nolentibus credere, ut uelint credere, et pro eis qui aduersantur et contradicunt legi eius atque doctrine, ut ei credant eamque sectentur; si sentis atque consentis debere nos etiam Deo agere gratias ac solere pro talibus, cum ad fidem eius doctrinamque conuersi, uolentes ex nolentibus fiunt, oportet sine dubitatione fatearis uoluntates hominum Dei gratia preueniri, et ut bonum uelint homines quod nolebant, Deum facere, qui rogatur ut faciat, et cui nos nouimus agere gratias dignum et iustum esse cum fecerit. Dominus tibi det intellectum in omnibus, domine frater.



EPISTOLA CCXuIII [* 1Kb]  . Palatinum adhortatur ut in christiana sapientia proficiat ac perseueret, id summopere cauens ne spem bene uiuendi collocet in propriis uiribus.

Domino dilectissimo, et desideratissimo filio PALATINO, AUGUSTINUS.

1. Conuersatio tua fortior atque fructuosior ad Dominum Deum nostrum, magnum nobis attulit gaudium. Elegisti enim a iuuentute doctrinam, ut inuenias usque ad canos sapientiam . Cani sunt ergo sensus hominis, et senectutis etas uita immaculata . Quam donet tibi Dominus petenti,  querenti atque pulsanti, qui nouit bona data dare filiis suis . Quamuis enim abundent tibi exhortatores et exhortationes ad uiam salutis et glorie sempiterne, maxime ipsa gratia Christi, que tibi tam salubriter in corde tuo locuta est; tamen etiam nos pro dilectionis officio, quam tibi debemus, afferimus aliquid exhortationis in hac resalutatione nostra, qua te non pigrum uel dormientem excitemus, sed prouocemus incitemusque currentem.

2. Sapere te oportet, fili, ut perseueres, quia sapuisti ut eligeres. Sit hoc ipsum sapientie tue, scire cuius donum hoc est. Reuela ad Dominum uiam tuam, et spera in eum: et ipse faciet, et deducet uelut lumen iustitiam tuam, et iudicium tuum uelut meridiem . Ipse faciet rectos cursus tuos, et itinera tua in pace producet . Sicut spreuisti quod sperabas in seculo, ne in abundantia diuitiarum gloriareris, quas more filiorum seculi huius concupiscere ceperas; ita nunc ad tollendum iugum Domini et sarcinam eius, in uirtute tua non confidas; et illud lene erit, et hec leuis . Pariter quippe improbantur in Psalmo et qui confidunt in uirtute sua, et qui in abundantia diuitiarum suarum gloriantur . Ergo diuitiarum gloriam non iam habebas, sed quam habere cupiebas, prudentissime contempsisti. Caue ne tibi subrepat in tua uirtute confidere; homo es enim, et maledictus omnis qui spem suam ponit in homine . Sed plane in Deo tuo toto corde confide, et ipse erit uirtus tua, in qua pius gratusque confidas, cui dicas humiliter et fideliter, Diligam te, Domine, uirtus mea : quia et ipsa caritas Dei, que perfecta foras mittit timorem , non per uires nostras, id est humanas, diffunditur in cordibus nostris, sed sicut dicit Apostolus, per Spiritum sanctum qui datus est nobis .

3. uigila ergo et ora, ne intres in tentationem . Ipsa quippe oratio admonet te quod indigeas adiutorio Domini tui, ne spem bene uiuendi in te ponas. Oras enim non iam ut accipias diuitias et honores presentis seculi, aut aliquid uanitatis humane, sed ne intres in tentationem: quod utique si homo sibi prestare posset uolendo, non posceretur orando. Quapropter, ut non intremus in tentationem, si uoluntas sufficeret, non oraremus; que tamen si deesset, nec orare possemus. Adsit ergo ut uelimus, oremus autem ut ualeamus quod uoluerimus, cum ipso donante recte sapuerimus. Quod bonum quoniam iam cepisti, est unde gratias agas Quid enim habes quod non accepisti? Si autem accepisti, caue ne glorieris quasi non acceperis , hoc est, quasi ex te ipso habere potueris. Sciens autem unde acceperis, ab illo pete ut perficiatur, a quo datum est ut inciperetur. Cum timore itaque et tremore tuam salutem operare. Deus est enim qui operatur in te et uelle, et perficere, pro bona uoluntate : quoniam preparatur uoluntas a Domino , atque ab ipso gressus hominis diriguntur, et uiam eius uolet . Hec cogitatio sancta seruabit te, ut sapientia tua pietas sit; id est, ut ex Deo sis bonus, et Christi gratie non ingratus.

4. Desiderant te parentes tui, fideliter congratulantes meliori spei tue quam in Domino habere cepisti. Nos autem te siue absentem corpore siue presentem, in uno spiritu habere cupimus, per quem diffunditur caritas in cordibus nostris, ut quolibet loco fuerit caro nostra, nullo modo separata possit esse anima nostra. Gratissime accepimus cilicia que misisti, ubi nos de frequentanda et seruanda humilitate orationum prior ipse monuisti.





EPISTOLA CCXIX [* 1Kb]  . Augustinus aliique Africani patres, Gallicanis episcopis Proculo et Cylinnio qui Leporium monachum in fide incarnationis uerbi errantem eiecerant, ut amplectantur iam Dei gratia penitentem et correctum.

Dilectissimis et honorabilibus fratribus et consacerdotibus PROCULO et CYLINNIO, AURELIUS, AUGUSTINUS  , FLORENTIUS, et SECUNDINUS, in Domino salutem.

1. Filium nostrum Leporium apud uestram Sanctitatem pro sui erroris presumptione merito idoneeque correptum, cum ad nos, posteaquam inde exturbatus est, uenisset, salubriter perturbatum, corrigendum sanandumque suscepimus. Nam sicut uos obedistis Apostolo ut corriperetis inquietos; ita et nos ut consolaremur pusillanimes ac susciperemus infirmos . Cum enim preoccupatus esset sicut homo in aliquo delicto, eodemque non paruo, ut de unigenito Filie Dei, quod erat in principio uerbum, et uerbum erat apud Deum, et Deus erat uerbum, cum autem uenit plenitudo temporis uerbum caro factum est, et habitauit in nobis , non recta quedam saperet, nec uera sentiret; negans Deum hominem factum, ne uidelicet substantie diuine, qua equalis est Patri, indigna mutatio uel corruptio sequeretur; nec uidens quartam se subintroducere in Trinitate personam, quod a sanitate symboli catholiceque ueritatis prorsus alienum est; cum, sicuti potuimus, adiuuante Domino instruximus in spiritu lenitatis: presertim quia cum hoc admoneret uas electionis, adiecit, Intendens teipsum, ne et tu tenteris,  ne ita se quidam ad prouectum spiritualem peruenisse gauderent, ut se iam non posse tentari tanquam homines putarent; addiditque salubrem pacificamque sententiam, ut alter alterius onera portemus, quoniam sic adimplebimus legem Christi: Qui enim putat se esse aliquid, cum sit nichil, seipsum seducit , dilectissimi et honorabiles fratres.

2. Quam tamen eius emendationem nequaquam forte implere possemus, nisi uos ante, que in eo mendosa fuerant, damnaretis. Idem igitur et Dominus et medicus noster utens uasis ac ministris suis, qui dixit, Ego percutiam, et ego sanabo , per uos percussit tumentem, per nos sanauit dolentem. Idem sue domus administrator atque prouisor, per uos destruxit male constructa; per nos bene composita restaurauit. Idem diligens agricola possessionis sue sterilia per uos eradicauit, et noxia; utilia per nos et fecunda plantauit. Non itaque nobis, sed eius misericordie demus gloriam, in cuius manu sumus et nos et sermones nostri. Et sicut in supradicto filio nostro ministerium uestrum humilitas nostra laudauit; sic etiam Sanctitas uestra nostro ministerio gratuletur. Paterno igitur et fraterno corde suscipite a nobis misericordi seueritate correctum. Etsi enim aliud per nos, aliud per uos; utrumque tamen fraterne saluti necessarium una caritas fecit. Unus ergo Deus fecit, quoniam Deus caritas est .

3. Proinde sicut per suam penitentiam [1 1Kb] susceptus est a nobis, sic per suam epistolam  suscipiatur a uobis: cui quidem epistole nostra etiam manu subscribendum putauimus, ipsius esse testantes. Hanc eius correctionem dilectionem uestram minime dubitamus et gratanter accipere, et eis notam facere quibus eius error scandalum fuit. Quia et illi qui cum eo uenerunt ad nos, cum illo correcti atque sanati sunt, sicut eorum subscriptionibus, que coram nobis facte sunt, tenetur expressum. Superest ut de fraterna salute letati, rescriptis Beatitudinis uestre nos uicissim letificare dignemini. Optamus uos, dilectissimi et honorabiles fratres, in Domino bene ualere memores nostri.



EPISTOLA CCXX [* 1Kb]  . Augustinus Bonifacio comiti, qui concepto prius uoto monachismi, post, ex ipsius consilio, suscepit comitis potestatem; at preter ipsius consilium duxit uxorem et in multis grauiter deliquit. Hunc hortatur ad uetus propositum, si per uxorem liceat; si non liceat, potestate mundana utatur in bonum, non in malum.

Domino filio in presentem et in eternam salutem Dei misericordia protegendo et regendo BONIFACIO, AUGUSTINUS.

1. Fideliorem hominem, et qui faciliores haberet accessus ad aures tuas ferens litteras meas, nunquam  potui reperire, quam nunc obtulit Dominus seruum et ministrum Christi, diaconum Paulum, ambobus nobis carissimum, ut aliquid tibi loquerer, non pro potentia tua, et honore quem geris in isto seculo maligno; nec pro incolumitate carnis tue corruptibilis atque mortalis, quia et ipsa transitoria est, et quamdiu sit, semper incertum est; sed pro illa salute quam nobis promisit Christus: qui propterea hic exhonoratus atque crucifixus est, ut doceret nos bona huius seculi magis contemnere quam diligere, et hoc amare et sperare ab illo, quod in sua resurrectione monstrauit. Resurrexit enim a mortuis, nec iam moritur, et mors ei ultra non dominabitur .

2. Scio non deesse homines qui te secundum uitam mundi huius diligunt, et secundum ipsam tibi dant consilia, aliquando utilia, aliquando inutilia; quia homines sunt, et sicut possunt ad presens sapiunt, nescientes quid contingat sequenti die. Secundum autem Deum ne pereat anima tua, non facile tibi quisquam consulit; non quia desunt qui hoc faciant, sed quia difficile est inuenire quando tecum ista possunt loqui. Nam et ego semper desideraui, et nunquam inueni locum uel tempus, ut agerem tecum quod me agere oportebat cum homine quem multum diligo in Christo. Scis autem qualem me apud Hipponem uideris, quando ad me uenire dignatus es, quia uix loquebar, imbecillitate corporis fatigatus. Nunc ergo, fili, audi me, saltem per litteras tibi sermocinantem, quas in periculis tuis nunquam tibi mittere potui, periculum cogitans perlatoris, et cauens ne ad eos ad quos nollem, mea epistola perueniret. Unde peto ut ignoscas, si me putas plus timuisse quam debui: tamen dixi quod timui.

3. Audi ergo me, imo Dominum Deum nostrum per ministerium infirmitatis mee. Recole qualis fueris, adhuc in corpore constituta religiose memorie priore coniuge tua, et recenti eius obitu quomodo tibi uanitas seculi huius horruerit, et quomodo concupieris seruitutem Dei. Nos nouimus, nos testes sumus quid nobiscum apud Tubunas [1 1Kb] de animo et uoluntate tua fueris collocutus. Soli tecum eramus, ego et frater Alypius. Non enim existimo tantum ualuisse terrenas curas quibus impletus es, ut hoc de memoria tua penitus delere potuerint. Nempe omnes actus publicos, quibus occupatus eras, relinquere cupiebas, et te in otium sanctum conferre, atque in ea uita uiuere in qua serui Dei monachi uiuunt. Ut autem non faceres, quid te reuocauit, nisi quia considerasti, ostendentibus nobis, quantum prodesset Christi Ecclesiis quod agebas, si ea sola intentione ageres, ut defense ab infestationibus barbarorum quietam et tranquillam uitam agerent, sicut dicit Apostolus, In omni pietate et castitate ; tu autem ex hoc mundo nichil quereres, nisi ea que necessaria essent huic uite sustentande tue ac tuorum, accinctus balteo castissime continentie, et inter arma corporalia spiritualibus armis tutius fortiusque munitus?

 4. Cum ergo te esse in hoc proposito gauderemus, nauigasti, uxoremque duxisti: sed nauigasse obedientie fuit, quam secundum Apostolum debebas sublimioribus potestatibus ; uxorem autem non duxisses, nisi susceptam deserens continentiam concupiscentia uictus esses. Quod ego cum comperissem, fateor, miratus obstupui: dolorem autem meum ex aliqua parte consolabatur, quod audiui te illam ducere noluisse, nisi prius catholica fuisset facta; et tamen heresis eorum qui uerum Filium Dei negant, tantum preualuit in domo tua, ut ab ipsis filia tua baptizaretur. Iamuero, si ad nos non falsa perlata sunt, que utinam falsa sint, quod ab ipsis hereticis etiam ancille Deo dicate rebaptizate sint, quantis tantum malum plangendum est fontibus lacrymarum? Ipsam quoque uxorem non tibi suffecisse, sed concubinarum nescio quarum commixtione pollutum loquuntur homines, et forsitan mentiuntur.

5. Ista que omnibus patent tot et tanta mala, que a te, posteaquam coniugatus es, consecuta sunt, quid ego dicam [1 1Kb] ? Christianus es, cor habes, Deum times: tu ipse considera que nolo dicere, et inuenies de quantis malis debeas agere penitentiam, propter quam tibi credo Dominum parcere, et a periculis omnibus liberare, ut agas eam sicut agenda est; sed si illud audias quod scriptum est, Ne tardes conuerti ad Dominum, neque differas de die in diem . Iustam quidem dicis habere te causam, cuius iudex ego non sum, quoniam partes ambas audire non possum: sed qualiscumque sit tua causa, de qua modo querere uel disputare non opus est; numquid coram Deo potes negare quod in istam necessitatem non peruenisses, nisi bona seculi huius dilexisses, que tanquam seruus Dei, quem te ante noueramus, contemnere omnino et pro nichilo habere debuisti; et oblata quidem sumere, ut eis utereris ad pietatem, non autem negata uel delegata sic querere, ut propter illa in istam necessitatem perducereris: ubi cum amantur bona [2 1Kb] , perpetrantur mala, pauca quidem a te, sed multa propter te; et cum timentur que ad exiguum tempus nocent, si tamen nocent, committuntur ea que uere in eternum noceant?

6. De quibus ut unum aliquid dicam, quis non uideat quod multi homines tibi cohereant ad tuendam tuam potentiam uel salutem, qui, etiamsi tibi omnes fideles sint, nec ab aliquo eorum ulle timeantur insidie, nempe tamen ad ea bona que ipsi quoque non secundum Deum, sed secundum seculum diligunt, per te cupiunt peruenire; ac per hoc qui refrenare et compescere debuisti cupiditates tuas, explere cogeris alienas? Quod ut fiat, necesse est multa que Deo displicent, fiant: nec sic tamen explentur tales cupiditates; nam facilius resecantur in eis qui Deum diligunt, quam in eis qui mundum diligunt, aliquando satiantur. Propter quod dicit diuina Scriptura: Nolite diligere mundum, nec ea que in mundo sunt. Si quis dilexerit mundum,  dilectio Patris non est in eo: quia omne quod in mundo est, concupiscentia carnis est, et concupiscentia oculorum, et ambitio seculi; que non est a Patre, sed ex mundo est. Et mundus transit et concupiscentia eius: qui autem facit uoluntatem Dei, manet in eternum, sicut et Deus manet in eternum . Quando ergo poteris tot hominum armatorum, quorum fouenda est cupiditas, timetur atrocitas; quando, inquam, poteris eorum concupiscentiam, qui diligunt mundum, non dico satiare, quod fieri nullo modo potest, sed aliqua ex parte pascere, ne uniuersa plus pereant [1 1Kb] , nisi tu facias que Deus prohibet, et facientibus comminatur? Propter quod uides tam multa contrita, ut iam uile aliquid quod rapiatur, uix inueniatur.

7. Quid autem dicam de uastatione Africe, quam faciunt Afri barbari, resistente nullo, dum tu talibus tuis necessitatibus occuparis, nec aliquid ordinas unde ista calamitas auertatur? Quis autem crederet, quis timeret, Bonifacio domesticorum et Africe comite in Africa constituto cum tam magno exercitu et potestate, qui tribunus cum paucis federatis omnes ipsas gentes expugnando et terrendo pacauerat, nunc tantum fuisse barbaros ausuros, tantum progressuros, tanta uastaturos, tanta rapturos, tanta loca que plena populis fuerant, deserta facturos? Qui non dicebant quandocumque tu comitiuam sumeres potestatem, Afros barbaros, non solum domitos, sed etiam tributarios futuros Romane reipublice? Et nunc quam in contrarium uersa sit spes hominum uides; nec diutius hinc tecum loquendum est, quia plus ea tu potes cogitare quam nos dicere.

8. Sed forte ad ea respondes, illis hoc esse potius imputandum, qui te leserunt, qui tuis officiosis uirtutibus non paria, sed contraria reddiderunt. Quas causas ego audire et iudicare non possum: tuam causam potius aspice et inspice, quam non cum hominibus quibuslibet, sed cum Deo habere te cognoscis; quia in Christo fideliter uiuis, ipsum debes timere ne offendas. Nam causas ego superiores potius attendo, quia ut Africa tanta mala patiatur, suis debent homines imputare peccatis. uerumtamen nolim te ad eorum numerum pertinere, per quos malos et iniquos Deus flagellat penis temporalibus quos uoluerit. Ipsis namque iniquis, si correcti non fuerint, seruat eterna supplicia, qui eorum malitia iuste utitur, ut aliis mala ingerat temporalia. Tu Deum attende, tu Christum considera, qui tanta bona prestitit, et tanta mala pertulit. Quicumque ad eius regnum cupiunt pertinere, et cum illo ac sub illo semper beate uiuere, diligunt etiam inimicos suos, benefaciunt illis qui eos oderunt, et orant pro eis a quibus persecutionem patiuntur : et si quando adhibent pro disciplina molestam [2 1Kb] seueritatem, non tamen amittunt sincerissimam caritatem. Si ergo tibi bona sunt prestita, quamuis terrena, transitoria, ab imperio Romano, quia et ipsum terrenum est, non celeste, nec potest prestare nisi  quod habet in potestate; si ergo bona in te collata sunt, noli reddere mala pro bonis: si autem mala tibi irrogata sunt, noli reddere mala pro malis. Quid istorum duorum sit, nec discutere uolo, nec ualeo iudicare; ego christiano loquor: noli reddere uel mala pro bonis, uel mala pro malis.

9. Dicis mihi fortasse: In tanta necessitate quid uis ut faciam? Si consilium a me secundum hoc seculum queris, quomodo ista salus tua transitoria tuta sit, et potentia atque opulentia uel ista seruetur quam nunc habes, uel etiam maior addatur; quid tibi respondeam nescio: incerta quippe ista certum consilium habere non possunt. Si autem secundum Deum me consulis, ne anima tua pereat, et times uerba ueritatis, dicentis, Quid prodest homini, si totum mundum lucretur, anime autem sue detrimentum patiatur ; habeo plane quod dicam; est apud me consilium quod a me audias. Quid autem opus est ut aliud dicam, quam illud quod supra dixi? Noli diligere mundum, nec ea que in mundo sunt. Si quis enim dilexerit mundum, non est caritas Patris in illo: quoniam omnia que in mundo sunt, concupiscentia carnis est, et concupiscentia oculorum, et ambitio seculi; que non est a Patre, sed ex mundo est. Et mundus transit, et concupiscentia eius: qui autem fecerit uoluntatem Dei, manet in eternum, sicut et Deus manet in eternum . Ecce consilium; arripe, et age. Hic appareat si uir fortis es; uince cupiditates quibus iste diligitur mundus, age penitentiam de preteritis malis, quando ab eis cupiditatibus uictus per desideria non bona trahebaris. Hoc consilium si acceperis, si tenueris atque seruaueris, et ad bona illa certa peruenies, et cum salute anime tue inter ista incerta uersaberis.

10. Sed forte iterum queris a me, quomodo ista facias tantis mundi huius necessitatibus implicatus. Ora fortiter, et dic Deo quod habes in Psalmo, De necessitatibus meis erue me : tunc enim finiuntur iste necessitates, quando uincuntur ille cupiditates. Qui exaudiuit te, et nos pro te, ut liberareris de tot tantisque periculis uisibilium corporaliumque bellorum, ubi sola ista uita quandoque finienda periclitatur, anima uero non perit, si non malignis cupiditatibus captiua teneatur; ipse te exaudiet ut interiores et inuisibiles hostes, id est ipsas cupiditates inuisibiliter et spiritualiter uincas, et sic utaris hoc mundo tanquam non utens; ut ex bonis eius bona facias, non malus fias: quia et ipsa bona sunt, nec dantur hominibus nisi ab illo qui habet omnium celestium et terrestrium potestatem. Sed ne putentur mala, dantur et bonis: ne putentur magna uel summa bona, dantur et malis. Itemque auferuntur ista et bonis ut probentur, et malis ut crucientur.

11. Quis enim nesciat, quis ita sit stultus, ut non uideat quod salus huius mortalis corporis, et membrorum corruptibilium uirtus, et uictoria de hominibus [1 1Kb] inimicis, et honor atque potentia temporalis, et cetera ista bona terrena, et bonis dentur et malis, et  bonis auferantur et malis? Salus uero anime cum immortalitate corporis, uirtusque iustitie, et uictoria de cupiditatibus inimicis, et gloria et honor et pax in eternum, non dantur nisi bonis. Ista ergo dilige, ista concupisce, ista omnibus modis quere. Propter hec acquirenda et obtinenda fac eleemosynas, funde orationes, exerce ieiunia, quantum sine lesione corporis tui potes. Bona uero illa terrena noli diligere, quantalibet tibi abundent: sic eis utere, ut bona multa ex illis, nullum autem malum facias propter illa. Omnia quippe talia peribunt; sed bona opera non pereunt, etiam que de bonis pereuntibus fiunt.

12. Si enim coniugem non haberes, dicerem tibi quod et Tubunis diximus, ut in sanctitate [1 1Kb] continentie uiueres: adderem, quod tunc fieri prohibuimus, ut iam te, quantum rerum humanarum salua pace potuisses, ab istis rebus bellicis abstraheres, et ei uite uacares in societate sanctorum, cui tunc uacare cupiebas; ubi in silentio pugnant milites Christi, non ut occidant homines, sed ut expugnent principes et potestates et spiritualia nequitie , id est diabolum et angelos eius. Hos enim hostes sancti uincunt, quos uidere non possunt; et tamen quos non uident, uincunt, ista uincendo que sentiunt. Sed ut te ad istam uitam non exhorter, coniux impedimento est, sine cuius consensione continenter tibi non licet uiuere; quia etsi tu eam post illa tua uerba Tubunensia ducere non debebas, illa tibi tamen, nichil eorum sciens, innocenter et simpliciter nupsit. Atque utinam posses ei persuadere continentiam, ut sine impedimento redderes Deo quod te debere cognoscis. Sed si cum illa agere non potes, serua saltem pudicitiam coniugalem, et roga Deum, qui te de necessitatibus eruet, ut quod non potes modo, possis aliquando. uerumtamen ut Deum diligas, non diligas mundum; ut in ipsis bellis, si adhuc in eis te uersari opus est, fidem teneas, pacem queras; ut ex mundi bonis facias bona opera, et propter mundi bona non facias opera mala, aut non impedit coniux, aut impedire non debet. Hec ad te, fili dilectissime, ut scriberem caritas iussit, qua te secundum Deum, non secundum hoc seculum diligo: quia et cogitans quod scriptum est, Corripe sapientem, et amabit te; corripe stultum, et adiiciet odisse te ; non te utique stultum, sed sapientem debui cogitare.





EPISTOLA CCXXI [* 1Kb]  . Quoduultdeus Augustino, flagitans ut hereseon omnium que aduersus christianam fidem pullularunt, catalogum scribat, earumque errores et ritus paucis complectatur.

Domino merito uenerabili, et uere beatissimo patri AUGUSTINO episcopo, QUODuULTDEUS diaconus.

1. Diu trepidus fui, et ausus hos meos aliquoties distuli: sed me principaliter, ut dici assolet, animauit  Beatitudinis tue beneuolentia omnibus comprobata: quam dum considero, magis timui ne non petendo superbus, non querendo desidiosus, non pulsando piger a Domino iudicarer. Sufficere autem mihi crederem huiusmodi tantummodo uoluntatem, si fructum adipisci non possem: cum autem pro certo nouerim, ostium diuini sermonis, quod uenerationi tue celestis gratia patefecit, paratam esse mentem tuam sanctam, quam possidet Christus, non solum cunctis uolentibus pandere, uerum etiam nolentibus, ut introire non pigeat, persuadere; occupationi Reuerentie tue multiloquio superfluo moram non faciam, sed desiderium obsecrationis mee breuiter indicabo.

2. Nonnullos in clero huiusce [1 1Kb] etiam amplissime ciuitatis esse imperitos, ex meipso coniicio, et quantum uniuerso illi ordini profuturum sit quod expeto, considerationi Sanctitatis tue discutiendum offero. Priuilegio namque cunctorum qui hoc de spiritualibus tuis laboribus promerentur, etiam me indignum consecuturum esse presumo, domine merito uenerabilis, et uere beatissime pater. Precor igitur Beatitudinem tuam, ut ex quo christiana religio hereditatis promisse nomen accepit, que hereses fuerint, sint; quos errores intulerint, inferant; quid aduersus catholicam Ecclesiam senserint, sentiant, de fide, de Trinitate, de Baptismo, de Penitentia, de homine Christo, de Deo Christo, de resurrectione, de Nouo et uetere Testamento; et omnia omnino, quibus a ueritate dissentiunt: que etiam Baptismum habeant, queue non habeant; et post quas baptizet, nec tamen rebaptizet Ecclesia; qualiter suscipiat uenientes, et quid singulis lege, auctoritate, atque ratione respondeat, digneris exponere.

3. Nec me tante Beatitudo tua credat ineptie, ut non inspiciam quantis et quam ingentibus uoluminibus opus sit, ut possint ista dissolui. uerum hoc ego fieri non expeto; id enim multipliciter factum esse non dubito: sed breuiter, perstricte atque summatim, et opiniones rogo cuiuslibet heresis exponi, et quid contra teneat Ecclesia catholica, quantum instructioni satis est, subdi: ut uelut quodam ex omnibus concepto commonitorio, si quis aliquam obiectionem aut conuictionem uberius, plenius ac planius nosse uoluerit, ad opulenta et magnifica uolumina transmittatur, quibus a diuersis, et precipue a ueneratione tua in hoc ipsum constat elaboratum. Sufficiet autem admonitio talis, ut puto, doctis et imperitis, otiosis et occupatis, et ad cuiuslibet gradus ministerium Ecclesie undecumque promotis; dum et ille qui multa legit, eadem breuiter recordatur, et compendio ignarus instruitur, ut nouerit quid teneat, quid euitet quid auersetur ne faciat, quid ut faciat assequatur. Fortassis autem, si tamen quod arbitror uerum est, etiam aduersus calumniantium malignas mentes et dolosa labia opus hoc paruum inter cetera mirifica testimonio corone tue non deerit: ut quibus patet campus calumniandi profusior, ualidis et ex omni parte conclusis fidei limitibus coarctati, omnibusque ueritatis telorum generibus circumacti, etiam uno multiformi iaculo repente prostrati, morticinos spiritus non audeant anhelare.

4. uideo quam onerosus exsistam, meliora cogitanti,  et disponenti maiora sancto seni, et querelas corporis sustinenti. Sed per Christum Dominum rogo, qui te participem sapientie sue sine inuidia esse concessit, ut hanc gratiam dones indoctis Ecclesie, qui te agnoscis sapientibus atque insipientibus debitorem , merito ac iure dicturus: »uidete quoniam non mihi soli laboraui, sed omnibus exquirentibus ueritatem« . Potui adhuc offerre supplices et multiplices preces, et mecum imperitorum classes adsciscere; sed malui iam audire [1 1Kb] dictantem, quam adhuc occupare legentem.



EPISTOLA CCXXII  . Augustinus Quoduultdeo, excusans propositi operis difficultatem, remque ab aliis tentatam esse admonens.

Dilectissimo filio et condiacono QUODuULTDEO, AUGUSTINUS episcopus.

1. Acceptis litteris Charitatis tue, ubi a me ardentissimo studio postulasti ut de omnibus heresibus que post Domini Saluatoris aduentum aduersus eius doctrinam pullulauerunt, aliquid breuiter scriberem; quam sit hoc difficile, continuo reperta occasione rescripsi per filium meum Hipponensium primarium Philocalum: mox autem etiam ista oblata est, qua nunc rescribo, et breuiter difficultatem operis eius ostendo.

2. Philastrius quidam Brixiensis episcopus, quem cum sancto Ambrosio Mediolani etiam ipse uidi, scripsit hinc librum; nec illas hereses pretermittens, que in populo Iudeo fuerunt ante aduentum Domini, easque uiginti octo commemorauit; et post Domini aduentum centum uiginti octo. Scripsit hinc etiam grece episcopus Cyprius Epiphanius, in doctrina catholice fidei laudabiliter diffamatus: sed ipse utriusque temporis hereses colligens, octoginta complexus est. Cum ergo ambo id uellent facere quod a me petis, quantum tamen inter se differant de numero interim sectarum, uides: quod utique non euenisset, nisi aliud uni eorum uideretur esse heresis, et aliud alteri. Neque enim putandum est aliquas ignorasse Epiphanium, quas nouerat Philastrius, cum Epiphanium longe Philastrio doctiorem inuenerimus; ita ut Philastrium potius dicere deberemus latuisse plurimas, si tam plures esset ille complexus, et iste pauciores. Sed procul dubio in ea questione ubi disceptatur quid sit heresis, non idem uidebatur ambobus; et reuera hoc omnino definire difficile est: et ideo cauendum, cum omnes in numerum redigere conamur, ne pretermittamus aliquas, quamuis hereses sint; aut annumeremus aliquas, cum hereses non sint. uide ergo ne forte librum sancti Epiphanii tibi mittere debeam: ipsum enim arbitror Philastrio doctius hinc locutum; qui possit apud Carthaginem in latinam linguam uerti facilius atque commodius, ut tu potius prestes nobis quod queris a nobis.

3. Perlatorem multum commendo. Subdiaconus est de nostra diecesi; de fundo autem uiri spectabilis,  nobisque karissimi Orontii [1 1Kb] . Pro illo autem, et pro eius patre, a quo adoptatus est, etiam ad ipsum scripsi: quas litteras cum legerit christiana Benignitas tua, peto ut eas apud memoratum uirum tua intercessione adiuuare digneris. Misi autem cum illo etiam hominem Ecclesie, ne ad tuam Sanctitatem difficilis ei esset accessus: non enim parum de illo sollicitus sum; a qua me sollicitudine Dominus, ut spero, per tue caritatis instantiam liberabit. Peto etiam mihi rescribere non graueris, quemadmodum sit in fide catholica ille Theodosius per quem Manichei nonnulli sunt proditi; et ipsi quos ab eo proditos, putamus esse correctos. Si quid etiam de profectione sanctorum episcoporum forte audiuisti, fac ut nouerim. Deo uiuas.





EPISTOLA CCXXIII  . Augustino Quoduultdeus, rursum efflagitans ut scribat opusculum de heresibus.

Domino merito uenerabili, ac beatissimo sacro patri AUGUSTINO episcopo, QUOuULTDEUS diaconus,

1. Unum quidem Reuerentie tue commonitorium, quod per ecclesiasticum dignatus es destinare, suscepi. Nam quod prius directum esse Beatitudo tua significauit, per uirum honorabilem Philocalum, necdum ad me peruenit. uerum quamuis conscius propriorum semper fuerim peccatorum, nunc tamen euidenter agnoui adipiscendo illi quod exoraui muneri [2 1Kb] , meam toti Ecclesie impedimento esse personam. Sed omnino confido quoniam qui per Unici sui gratiam, humani generis dignatus est delere facinora, nec mea in perniciem cunctorum preualere permittet, potiusque ubi abundauit peccatum, gratiam faciet redundare , domine merito uenerabilis, ac beatissime pater. Difficultatem operis quod instruendis imperitissimis nobis per tuam beneficentiam prestari suppliciter exoraui, nec ipse ignorans ante predixi; sed de diuini fontis ubertate quam tibi Dominus tribuit, ueraci corde presumpsi.

2. Nam etsi Philastrius et Epiphanius uenerandi episcopi tale aliquid scripsisse memorantur, quod procul dubio me inter cetera, imo sicut omnia, latet; non tamen arbitror eos hanc curam diligentiamque adhibuisse, ut singulis quibusque opinionibus contrarias etiam opiniones adiungerent, ritusque subiicerent; tum denique opus illud utriusque qualecumque sit, non habet fortassis eam quam desidero breuitatem. Frustra etiam homini qui latina non didicit, greca facundia delegatur; quia non ego tantummodo consilium, sed et auxilium postulaui. Quid autem uenerationem tuam de interpretum non solum difficultate, sed etiam obscuritate admoneam, cum ipse hoc magis, ac plene diiudices? Accedit ad causam, quod nonnulle etiam post illorum obitum hereses emersisse doceantur, quarum nullam illi fecerint mentionem.

3. Quamobrem ad peculiare patrocinium pietatis tue confugio, et uoce mea, sed uniuersali desiderio, paratum  ad misericordiam sacrosanctum pietatis pectus appello; sequestratis saporibus peregrinis, considerato textu prioris epistole, panem Afrum, quem nostra prouincia solet habere precipuum, celesti etiam manna conditum, sero pulsanti, et famem patienti non deneges. Profecto enim nec ego pulsare cessabo, donec ipse concedas; ut quod non impetrat priuilegium, ubi nullum est meritum [1 1Kb] , saltem indefessa importunitas mereatur.



EPISTOLA CCXXIu  . Augustinus Quoduultdeo, spondens se de heresibus scripturum, dum per alias occupationes licebit. Nunc enim ab Alypio se urgeri dicit, ut posterioribus Iuliani libris respondeat.

Domino sinceriter dilectissimo, fratri et condiacono QUODuULTDEO, AUGUSTINUS episcopus.

1. Cum mihi hec scribendi offerretur occasio per Fussalensem presbyterum, quem commendo caritati tue, recensui epistolam tuam, in qua petis ut de heresibus que oriri potuerunt ex quo Domini in carne nuntiari cepit aduentus, aliquid scriberem. Hoc autem feci, ut uiderem utrum iam deberem opus ipsum aggredi, et inde tibi aliquid mittere; ubi considerares tanto esse difficilius, quanto uis effici breuius. Sed ne hoc quidem potui, talibus curis superuenientibus impeditus, a quibus omnino dissimulare non possem: nam me et ab eo quod habebam in manibus, auerterunt.

2. Hoc autem est, ubi respondeo libris Iuliani, quos octo edidit post illos quatuor quibus ante respondi. Hos enim cum Rome accepisset frater Alypius, nondum omnes descripserat, cum oblatam occasionem noluit preterire, per quam mihi quinque transmisit; promittens alios tres cito se esse missurum, et multum instans ne respondere differrem. Cuius instantia coactus sum remissius agere quod agebam [2 1Kb] ; ut operi utrique non deessem, uni diebus, alteri noctibus, quando mihi ab aliis occupationibus hinc atque hinc uenire non desistentibus parceretur. Agebam uero rem plurimum necessariam: nam retractabam opuscula mea; et si quid in eis me offenderet, uel alios offendere posset, partim reprehendendo, partim defendendo quod legi deberet et posset, operabar. Et duo uolumina iam absolueram, retractatis omnibus libris meis, quorum numerum nesciebam: eosque ducentos triginta duos esse cognoui. Restabant epistole, deinde tractatus populares, quos Greci homilias uocant. Et plurimas iam epistolarum legeram, sed adhuc nichil inde dictaueram, cum me etiam isti Iuliani libri occupare ceperant, quorum nunc quarto respondere cepi. Quando ergo id explicauero, quintoque respondero, si tres non superuenerint, dispono  et quod poscis incipere, simul agens utrumque, et hoc scilicet, et illud de retractatione opusculorum meorum, nocturnis et diurnis temporibus in singula distributis.

 3. Hoc ideo insinuaui Sanctitati tue, ut quantum tibi desiderium est sumendi quod poscis, tanto flagrantius a Domino mihi poscas adiutorium, quo seruiam laudabili studio tuo, atque utilitati eorum quibus id existimas profuturum, domine sinceriter dilectissime frater. Commendo iterum perlatorem, et negotium propter quod eo perrexit; si cognoueris apud quem agendum sit, peto ne pigeat adiuuare. Non enim possumus necessitates hominum eiusmodi deserere, qui nostri non coloni, sed quod maius est, fratres sunt, et in caritate Christi ad curam pertinent nostram. Deo uiuas.





EPISTOLA CCXXu [* 1Kb]  . Prosper Augustino, de reliquiis pelagiane hereseos in Gallia sub catholico nomine clam succrescentibus certiorem ipsum faciens, ac referens quorumdam querelas de iis que Augustinus aduersus Pelagianos scripsisset de hominum discretione, de uocatione secundum propositum ac predestinatione electorum, de preueniente gratia, deque prefixo electorum numero; petens ut que in istis questionibus obscuriora sunt, quam lucidissimis expositionibus aperiat.

Domino beatissimo pape, ineffabiliter mirabili, incomparabiliter honorando, prestantissimo patrono AUGUSTINO, PROSPER.

1. Ignotus quidem tibi facie, sed iam aliquatenus, si reminiscaris, animo ac sermone compertus; nam per sanctum fratrem meum Leontium diaconum misi epistolas et recepi; nunc quoque Beatitudini tue scribere audeo, non solum salutationis, ut tunc, studio, sed etiam fidei, qua Ecclesia uiuit, affectu. Excubante enim pro uniuersis membris corporis Christi uigilantissima industria tua, et aduersus hereticarum doctrinarum insidias ueritatis uirtute pugnante, nullo modo mihi uerendum putaui ne onerosus tibi, aut importunus essem in eo quod ad multorum salutem, ac perinde ad pietatem tuam pertinet: cum potius reum futurum esse me crederem, si ea, que ualde perniciosa esse intelligo, ad specialem patronum fidei non referrem.

2. Multi ergo seruorum Christi qui in Massiliensi urbe consistunt, in Sanctitatis tue scriptis que aduersus Pelagianos hereticos condidisti, contrarium putant patrum opinioni et ecclesiastico sensui, quidquid in eis de uocatione electorum secundum Dei propositum disputasti. Et cum aliquandiu tarditatem suam culpare maluerint, quam non intellecta reprehendere, quidamque eorum lucidiorem super hoc atque apertiorem Beatitudinis tue expositionem uoluerint postulare; euenit ex dispositione misericordie Dei, ut cum quosdam  intra Africam similia mouissent, librum de Correptione et Gratia, plenum diuine auctoritatis emitteres. Quo in notitiam nostram insperata opportunitate delato, putauimus omnes querelas resistentium sopiendas; quia uniuersis questionibus de quibus consulenda erat Sanctitas tua, tam plene  illic absoluteque responsum est, quasi hoc specialiter studueris, ut que apud nos erant turbata componeres. Recensito autem hoc Beatitudinis tue libro, sicut qui sanctam atque apostolicam doctrine tue auctoritatem antea sequebantur, intelligentiores multo instructioresque sunt facti; ita qui persuasionis sue impediebantur obscuro, auersiores quam fuerant, recesserunt. Quorum tam abrupta dissensio primum propter ipsos metuenda est, ne tam claris tamque egregiis in omnium uirtutum studio uiris spiritus pelagiane impietatis illudat: deinde ne simpliciores quique, apud quos horum magna est de probitatis contemplatione reuerentia, hoc tutissimum sibi estiment quod audiant eos, quorum auctoritatem sine iudicio sequuntur, asserere.

3. Hec enim ipsorum definitio ac professio est: Omnem quidem hominem Adam peccante peccasse; et neminem per opera sua, sed per Dei gratiam regeneratione saluari: uniuersis tamen hominibus propitiationem, que est in Sacramento sanguinis Christi, sine exceptione esse propositam, ut quicumque ad fidem et ad Baptismum accedere uoluerint, salui esse possint. Qui autem credituri sunt, quiue in ea fide, que deinceps per gratiam sit iuuanda, mansuri sunt, prescisse ante mundi constitutionem Deum, et eos predestinasse in regnum suum, quos gratis uocatos, dignos futuros electione, et de hac uita bono fine excessuros esse preuiderit. Ideoque omnem hominem ad credendum et ad operandum diuinis institutionibus admoneri, ut de apprehendenda uita eterna nemo desperet, cum uoluntarie deuotioni remuneratio sit parata. Hoc autem propositum uocationis Dei, quo uel ante mundi initium, uel in ipsa conditione generis humani, eligendorum et reiiciendorum dicitur facta discretio, ut secundum quod placuit Creatori, alii uasa honoris, alii uasa contumelie sint creati, et lapsis curam resurgendi adimere, et sanctis occasionem teporis afferre; eo quod in utraque parte superfluus labor sit, si neque reiectus ulla industria possit intrare, neque electus ulla negligentia possit excidere: quoquo enim modo se egerint, non posse aliud erga eos quam Deus definiuit, accidere; et sub incerta spe cursum non posse esse constantem, cum, si aliud habeat predestinantis electio, cassa sit adnitentis intentio. Remoueri itaque omnem industriam, tollique uirtutes, si Dei constitutio humanas preueniat uoluntates: et sub hoc predestinationis nomine, fatalem quamdam induci necessitatem; aut diuersarum naturarum dici Dominum conditorem, si nemo aliud possit esse quam factus est. Atque ut breuius ac plenius quod opinantur exponam, quidquid in libro hoc ex contradicentium sensu Sanctitas tua sibi opposuit, quidquid etiam in libris contra Iulianum ab ipso sub hac questione obiectum, potentissime debellasti; hoc totum ab istis sanctis intentiosissime conclamatur. Et cum contra eos scripta Beatitudinis tue ualidissimis et innumeris testimoniis diuinarum Scripturarum instructa proferimus, ac secundum formam disputationum tuarum, aliquid etiam ipsi quo concludantur astruimus; obstinationem suam uetustate defendunt: et ea que de Epistola apostoli Pauli Romanis scribentis, ad manifestationem diuine gratie preuenientis electorum merita proferuntur, a nullo unquam ecclesiasticorum ita  esse intellecta, ut nunc sentiuntur, affirmant. Cumque ut ipsi ea exponant secundum quorum uelint sensa, deposcimus, nichil se profitentur inuenisse quod placeat, et de his taceri exigunt, quorum altitudinem nullus attigerit. Eo postremo peruicacia tota descendit, ut fidem nostram edificationi audientium contrariam esse definiant, ac sic, etiamsi uera sit, non promendam: quia et perniciose non recipienda tradantur; et nullo periculo, que intelligi nequeant, conticeantur.

4. Quidam uero horum in tantum a pelagianis semitis non declinant, ut cum ad confitendam eam Christi gratiam que omnia preueniant merita humana, cogantur, ne si meritis redditur, frustra gratia nominetur; ad conditionem hanc uelint uniuscuiusque hominis pertinere, in qua eum nichil prius merentem, quia nec existentem, liberi arbitrii et rationalem gratia Creatoris instituat, ut per discretionem boni et mali, et ad cognitionem Dei et ad obedientiam mandatorum eius possit suam dirigere uoluntatem, atque ad hanc gratiam qua in Christo renascimur, peruenire, per naturalem scilicet facultatem, petendo, querendo, pulsando: ut ideo accipiat, ideo inueniat, ideo intreat, quia bono nature bene usus, ad istam saluantem gratiam, initialis gratie ope meruerit peruenire. Propositum autem uocantis gratie in hoc omnino definiunt, quod Deus constituerit nullum in regnum suum, nisi per Sacramentum regenerationis assumere, et ad hoc salutis donum omnes homines uniuersaliter, siue per naturalem, siue per scriptam legem, siue per euangelicam predicationem uocari: ut et qui uoluerint, fiant filii Dei, et inexcusabiles sint qui fideles esse noluerint; quia iustitia Dei in eo sit, ut qui non crediderint, pereant; bonitas in eo appareat, si neminem repellat a uita, sed indifferenter uniuersos uelit saluos fieri et in agnitionem ueritatis uenire. Iam hic proferunt testimonia quibus diuinarum Scripturarum cohortatio ad obediendum incitat hominum uoluntates, qui ex libero arbitrio, aut faciant que iubentur, aut negligant: et consequens putant ut quia preuaricator ideo dicitur non obedisse, quia noluit, fidelis quoque non dubitetur ob hoc deuotus fuisse, quia uoluit; et quantum quisque ad malum, tantum habeat facultatis ad bonum; parique momento animum se uel ad uitia, uel ad uirtutes mouere, quem bona appetentem gratia Dei foueat, mala sectantem damnatio iusta suscipiat.

5. Cumque inter hec innumerabilium illis multitudo obiicitur paruulorum, qui utique excepto originali peccato, sub quo omnes homines similiter in primi hominis damnatione nascuntur, nullas adhuc habentes uoluntates. nullas proprias actiones, non sine Dei iudicio secernuntur; ut ante discretionem boni ac mali de usu uite istius auferendi, alii per regenerationem inter celestis regni assumantur heredes, alii sine Baptismo inter mortis perpetue transeant debitores: tales aiunt perdi, talesque saluari, quales futuros illos in annis maioribus, si ad actiuam seruarentur etatem, scientia diuina preuiderit Nec considerant se gratiam Dei, quam comitem, non preuiam humanorum uolunt esse meritorum, etiam illis uoluntatibus subdere, quas ab ea, secundum suam phantasiam, non negant esse preuentas. Sed in tantum quibuscumque  commentitiis meritis electionem Dei subiiciunt, ut quia preterita non exstant, futura, que non sint futura, confingant, nouoque apud illos absurditatis genere, et non agenda prescita sint, et prescita non acta sint. Hanc sane de humanis meritis prescientiam Dei, secundum quam gratia uocantis operetur, multo sibi rationabilius uidentur astruere, cum ad earum nationum contemplationem uenitur, que uel in preteritis seculis dimisse sunt ingredi uias suas, uel nunc quoque adhuc in ueteris ignorantie impietate depereunt, nec ulla eis aut Legis aut Euangelii illuminatio coruscauit; cum tamen, in quantum predicatoribus ostium apertum est et uia facta est, gentium populus, qui sedebat in tenebris et in umbra mortis, lucem uiderit magnam ; et qui quondam non populus, nunc autem populus Dei sit; et quorum aliquando non misertus est, nunc autem misereatur : preuisos inquiunt a Domino credituros, et ad unamquamque gentem ita dispensata tempora ac ministeria magistrorum, ut exortura erat bonarum credulitas uoluntatum: nec uacillare illud, quod »Deus omnes homines« uelit »saluos fieri, et in agnitionem ueritatis uenire« ; quandoquidem inexcusabiles sint qui et ad unius ueri Dei cultum potuerint instrui intelligentia naturali, et Euangelium ideo non audierint, quia nec fuerint recepturi.

6. Pro uniuerso autem humano genere mortuum esse Dominum nostrum Iesum Christum, et neminem prorsus a redemptione sanguinis eius exceptum, etiamsi omnem hanc uitam alienissima ab eo mente pertranseat; quia ad omnes homines pertineat diuine misericordie Sacramentum: quo ideo plurimi non renouentur, quia quod nec renouari uelle habeant, prenoscantur. Itaque, quantum ad Deum pertinet, omnibus paratam uitam eternam; quantum autem ad arbitrii libertatem, ab his eam apprehendi, qui Deo sponte crediderint, et auxilium gratie merito credulitatis acceperint. In istam uero talis gratie predicationem hi, quorum contradictione offendimur, cum prius meliora sentirent, ideo se uel maxime contulerunt, quia si profiterentur ab ea omnia bona merita preueniri, et ab ipsa ut possint esse, donari; necessitate concederent Deum secundum propositum et consilium uoluntatis sue, occulto iudicio, et opere manifesto, aliud uas condere in honorem, aliud in contumeliam; quia nemo nisi per gratiam iustificetur, et nemo nisi in preuaricatione nascatur. Sed refugiunt istud fateri, diuinoque adscribere operi sanctorum merita formidant; nec acquiescunt predestinatum electorum numerum nec augeri posse nec minui, ne locum apud infideles ac negligentes cohortantium incitamenta non habeant, ac superflua sit industrie ac laboris indictio, cuius studium cessante electione frustrandum sit: ita demum enim posse unumquemque ad correctionem aut ad profectum uocari, si se sciat sua diligentia bonum esse posse, et libertatem suam ob hoc Dei auxilio iuuandam, si quod Deus mandat, elegerit. Ac sic, cum in his qui tempus acceperunt libere uoluntatis, duo sint que humanam operentur salutem, Dei scilicet gratia et hominis obedientia; priorem uolunt obedientiam esse quam gratiam, ut initium  salutis ex eo qui saluatur, non ex eo credendum sit stare qui saluat, et uoluntas hominis diuine gratie sibi pariat opem, non gratia sibi humanam subiiciat uoluntatem.

7. Quod cum peruersissimum esse, reuelante Dei misericordia, et instruente nos tua Beatitudine nouerimus; possumus quidem ad non credendum esse constantes, sed ad auctoritatem talia sentientium non sumus pares: quia multum nos et uite meritis antecellunt, et aliqui eorum, adepto nuper summo sacerdotii honore, supereminent; nec facile quisquam preter paucos perfecte gratie intrepidos amatores, tanto superiorum disputationibus ausus est contraire. Ex quo non solum his qui eos audiunt, uerum etiam ipsis qui audiuntur, cum dignitatibus creuit periculum; dum et multos reuerentia eorum aut inutili cohibet silentio, aut incurioso ducit assensu; et saluberrimum ipsis uidetur quod pene nullius contradictione reprehenditur. Unde, quia in istis pelagiane prauitatis reliquiis non mediocris uirulentie fibra nutritur, si principium salutis male in homine collocatur; si diuine uoluntati impie uoluntas humana prefertur, ut ideo quis adiuuetur quia uoluit, non ideo quia adiuuatur, uelit; si originaliter malus receptionem boni non a summo bono, sed a semetipso inchoare male creditur; si aliunde Deo placetur, nisi ex eo quod ipse donauerit: tribue nobis in hac causa, papa beatissime, pater optime, quantum iuuante Domino potes, diligentiam pietatis tue, ut que in istis questionibus obscuriora, et ad percipiciendum difficiliora sunt, quam lucidissimis expositionibus digneris aperire.

8. Ac primum, quia plerique non putant christianam fidem hac dissensione uiolari, quantum periculi sit in eorum persuasione patefacias. Deinde, quomodo per istam preoperantem et cooperantem gratiam liberum non impediatur arbitrium. Tum, utrum prescientia Dei ita secundum propositum maneat, ut ea ipsa que sunt proposita, sint accipienda prescita: an per genera causarum et species personarum ista uarientur; ut quia diuerse sunt uocationes in his qui nichil operaturi saluantur, quasi solum Dei propositum uideatur existere; in his autem qui aliquid boni acturi sunt, per prescientiam possit stare propositum: an uero uniformiter, licet diuidi prescientia a proposito temporali distinctione non possit, prescientia tamen quodam ordine sit subnixa proposito; et sicut nichil sit quorumcumque negotiorum, quod non scientia diuina preuenerit, ita nichil sit boni, quod in nostram participationem non Deo auctore defluxerit. Postremo, quemadmodum per hanc predicationem propositi Dei, quo fideles fiunt qui preordinati sunt ad uitam eternam, nemo eorum qui cohortandi sunt impediatur, nec occasionem negligentie habeant, si se predestinatos esse desperent. Illud etiam qualiter diluatur, quesumus, patienter insipientiam nostram ferendo demonstres, quod retractatis priorum de hac re opinionibus, pene omnium par inuenitur et una sententia, qua propositum et predestinationem Dei secundum prescientiam receperunt; ut ob hoc Deus alios uasa honoris, alios contumelie fecerit, quia finem uniuscuiusque preuiderit, et sub ipso gratie adiutorio in qua futurus esset uoluntate et actione prescierit.

 9. Quibus omnibus enodatis, et multis insuper, que altiore intuitu ad causam hanc pertinentia magis potes uidere, discussis; credimus et speramus non solum tenuitatem nostram disputationum tuarum presidio roborandam, sed etiam ipsos quos meritis atque honoribus claros caligo istius opinionis obscurat, defecatissimum lumen gratie recepturos. Nam unum eorum precipue auctoritatis et spiritualium studiorum uirum, sanctum Hilarium  Arelatensem episcopum, sciat Beatitudo tua admiratorem sectatoremque in aliis omnibus tue esse doctrine; et de hoc quod in querelam trahit, iampridem apud Sanctitatem tuam sensum suum per litteras uelle conferre. Sed quia utrum hoc facturus, aut quo fine sit facturus incertum est, et omnium nostrum fatigatio, prouidente hoc presenti seculo Dei gratia, in tue caritatis et scientie uigore respirat; adde eruditionem humilibus, adde increpationem superbis. Necessarium et utile est etiam que scripta sunt scribere, ne leue existimetur quod non frequenter arguitur. Sanum enim putant esse quod non dolet, nec uulnus superducta cute sentiunt: sed intelligant peruenturum ad sectionem, quod habuerit perseuerantem tumorem. Gratia Dei et pax Domini nostri Iesu Christi coronet te in omni tempore, et ambulantem de uirtute in uirtutem glorificet in eternum, domine papa beatissime, ineffabiliter mirabilis, incomparabiliter honorande, prestantissime patrone.





EPISTOLA CCXXuI  . Hilarius Augustino, de eodem argumento.

Domino beatissimo ac toto affectu desiderando, et multum in Christo suscipiendo patri AUGUSTINO, HILARIUS  .

1. Si cessantibus contradicentium questionibus grate sunt plerumque studiosorum inquisitiones, ut etiam illa que absque periculo ignorarentur, ediscant; arbitror gratiorem fore sedulitatem nostre relationis, que dum indicat secundum quorumdam prosecutiones quedam aduersantia ueritati, non tam sibi quam illis qui turbantur et turbant, per consilium sanctitatis tue satagit prouideri, domine beatissime ac toto affectu desiderande, et multum in Christo suscipiende pater.

2. Hec sunt itaque que Massilie, uel aliis etiam locis in Gallia uentilantur. Nouum et inutile esse predicationi  quod quidam secundum propositum eligendi dicantur, ut id nec arripere ualeant nec tenere, nisi credendi uoluntate donata. Excludi putant omnem predicandi uigorem, si nichil quod per eum excitetur, in hominibus remansisse dicatur. Consentiunt omnem hominem in Adam periisse, nec inde quemquam posse proprio arbitrio liberari: sed id conueniens asserunt ueritati, uel congruum predicationi, ut, cum prostratis et nunquam suis uiribus surrecturis annuntiatur obtinende salutis occasio, eo merito quo uoluerint et crediderint a suo morbo se posse sanari, et ipsius fidei augmentum, et totius sanitatis sue consequantur effectum. Ceterum ad nullum opus uel incipiendum, nedum perficiendum, quemquam sibi sufficere posse consentiunt: neque enim alicui operi curationis eorum annumerandum putant, exterrita et supplici uoluntate, unumquemque egrotum uelle sanari. Quod enim dicitur, Crede, et saluus eris; unum horum exigi asserunt, aliud offerri; ut propter id quod exigitur, si redditum fuerit, id quod offertur deinceps tribuatur. Unde consequens putant exhibendam ab eo fidem, cuius nature id uoluntate Conditoris concessum est; et nullam ita deprauatam uel exstinctam putant, ut non debeat uel possit se uelle sanari; propter quod uel sanetur quis a sua, uel, si noluerit, cum sua egritudine puniatur. Nec negari gratiam, si precedere dicatur talis uoluntas, que tantum medicum querat, non autem quidquam ipsa iam ualeat. Nam illa testimonia, ut est illud, »Sicut unicuique partitus est mensuram fidei« , et similia, ad id uolunt ualere, ut adiuuetur qui ceperit uelle, non ut etiam donetur ut uelit; reiectis ab hoc dono aliis pariter reis, et qui possent similiter liberari, si ea que pariter indignis prestatur credendi uoluntas, etiam ipsis similiter prestaretur. Si autem, aiunt, dicatur uel tatem omnibus remansisse, qua uel contemnere quis ualeat, uel obedire, de compendio putant rationem reddi electorum uel reiectorum in eo quod unicuique meritum proprie uoluntatis adiungitur.

3. Cum autem dicitur eis quare aliis uel alicubi predicetur, uel non predicetur, uel nunc predicetur quod aliquando pene omnibus, sicut nunc aliquibus gentibus non predicatum sit; dicunt id prescientie esse diuine, ut eo tempore, et ibi, et illis ueritas annuntiaretur, uel annuntietur, quando et ubi prenoscebatur esse credenda. Et hoc non solum aliorum catholicorum testimoniis, sed etiam Sanctitatis tue disputatione antiquiore se probare testantur; ubi tamen eamdem gratiam non minore ueritatis perspicuitate docueris: ut est illud quod dixit Sanctitas tua in questione contra Porphyrium, de tempore christiane religionis, »Tunc uoluisse hominibus apparere Christum, et apud eos predicari doctrinam suam, quando sciebat et ubi sciebat esse qui in eum fuerant credituri« : uel illud de libro in Epistolam ad Romanos, »Dicis itaque mihi, quid adhuc conqueritur? nam uoluntati eius quis resistit« ? »Cui sane inquisitioni, inquis, sic respondet, ut intelligamus spiritualibus uiris, etiam non secundum terrenum hominem uiuentibus, patere posse prima merita fidei et impietatis, quomodo Deus prescientia eligat credituros, et damnet incredulos: nec illos ex operibus eligens,  nec istos ex operibus damnans; sed et illorum fidei prestans, ut bene operentur, et istorum impietatem deserendo obdurans, ut male operentur:« et iterum in eodem libro superius, »Aequales omnes sunt ante meritum, nec potest in rebus omni modo equalibus electio nominari. Sed quoniam Spiritus sanctus non datur nisi credentibus; non quidem Deus eligit opera que ipse largitur, cum dat Spiritum sanctum, ut per caritatem bona operemur: sed tamen eligit fidem, quia nisi quis credat, et in accipiendi uoluntate permaneat, non accipit donum Dei, id est Spiritum sanctum, per quem infusa caritate bonum possit operari. Non ergo eligit opera cuiusquam in prescientia, que ipse donaturus est: sed fidem eligit in prescientia; ut quem crediturum esse presciuit, ipsum elegerit cui Spiritum sanctum daret, ut bona operando etiam eternam uitam consequeretur. Dicit enim Apostolus: »Idem Deus qui operatur omnia in omnibus« . Nusquam autem dictum est, Deus credit omnia in omnibus: quod enim credimus, nostrum est; quod autem operamur, illius« : et cetera in eodem opere; que se acceptare et probare testantur, tanquam conuenientia euangelice ueritati.

4. Ceterum prescientiam, et predestinationem, uel propositum, ad id ualere contendunt, ut eos prescierit, uel predestinauerit, uel proposuerit eligere qui fuerant credituri: nec de hac fide posse dici, »Quid habes quod non accepisti« ? cum in eadem natura remanserit, licet uitiata, que prius sana ac perfecta donata sit. Quod autem dicit Sanctitas tua, neminem perseuerare, nisi perseuerandi uirtute percepta; hactenus accipiunt, ut quibus datur, inerti licet, precedenti tamen proprio arbitrio tribuatur: quod ad hoc tantum liberum asserunt, ut uelit uel nolit admittere medicinam. Ceterum et ipsi abominari se et damnare testantur, si quis quidquam uirium in aliquo remansisse, quo ad sanitatem progredi possit, existimet. Nolunt autem ita hanc perseuerantiam predicari, ut non uel suppliciter emereri, uel amitti contumaciter possit. Nec ad incertum uoluntatis Dei deduci se uolunt, ubi eis quantum putant ad obtinendum uel admittendum, euidens est qualecumque initium uoluntatis. Illud etiam testimonium quod posuisti, »Raptus est ne malitia mutaret intellectum eius« ; tanquam non canonicum definiunt omittendum. Unde illam prescientiam sic accipiunt, ut propter fidem futuram intelligendi sint presciti: nec cuiquam talem dari perseuerantiam, a qua non permittatur preuaricari; sed a qua possit sua uoluntate deficere et infirmari.

5. Asserunt inutilem exhortandi consuetudinem, si nichil in homine remansisse dicatur, quod correptio ualeat excitare: quod quidem inesse nature sic se dicere confitentur, ut hoc ipso quod ignoranti ueritas predicatur, ad beneficium presentis gratie referendum sit. Nam si sic predestinati sunt, inquiunt, ad utramque partem, ut de aliis ad alios nullus possit accedere; quo pertinet tanta extrinsecus correptionis instantia? Si ab homine, etsi non fides integra, saltem uel dolor compuncte infirmitatis exoritur, aut periculum demonstrate mortis horretur.  Nam si non potest timere quis unde terretur, nisi ea uoluntate que sumitur; non ex eo culpandus quod nunc non uult: sed in eo et cum eo qui sic aliquando noluit, ut eam damnationem cum suis posteris mereretur incurrere, ut nunquam recta, semper autem praua uellet appetere. Si autem est qualiscumque dolor qui ad exhortationem corripientis oriatur: hanc ipsam dicunt causam, propter quam uel reiiciatur alius, uel alius assumatur: atque ita non opus esse partes constitui, quibus nec adiiciendum sit aliquid, nec detrahendum.

6. Deinde moleste ferunt ita diuidi gratiam, que uel tunc primo homini data est, uel nunc omnibus datur, »Ut ille acceperit perseuerantiam, non qua fieret ut perseueraret, sed sine qua per liberum arbitrium perseuerare non posset: nunc uero sanctis in regnum per gratiam predestinatis non tale adiutorium perseuerantie detur, sed tale ut eis perseuerantia ipsa donetur; non solum ut sine isto dono perseuerantes esse non possint, uerum etiam ut per hoc donum nonnisi perseuerantes sint« . His uerbis Sanctitatis tue ita mouentur, ut dicant quamdam desperationem hominibus exhiberi. Si enim, aiunt, ita Adam adiutus est, ut et stare posset in iustitia et a iustitia declinare, et nunc ita sancti iuuantur, ut declinare non possint, siquidem eam acceperunt uolendi perseuerantiam, ut aliud uelle non possint; uel sic quidam deseruntur, ut aut nec accedant, aut, si accesserint, et recedant: ad illam uoluntatem pertinuisse dicunt exhortationis uel comminationis utilitatem, que et persistendi et desistendi obtinebat liberam potestatem; non ad hanc cui nolle iustitiam ineuitabili necessitate coniunctum est, preter illos qui sic concreati sunt his qui cum uniuersa massa damnati sunt, ut exciperentur per gratiam liberandi. Unde in hoc solo uolunt a primo homine omnium distare naturam, ut illum integris uiribus uoluntatis iuuaret gratia uolentem, sine qua perseuerare non poterat: hos autem amissis et perditis uiribus credentes tantum, non solum erigat prostratos, uerum etiam suffulciat ambulantes. Ceterum quidquidlibet donatum sit predestinatis, id posse et amitti et retineri propria uoluntate contendunt: quod tunc falsum esset, si uerum putarent eam quosdam perseuerantiam percepisse, ut nisi perseuerantes esse non possint.

7. Inde est quod et illud pariter non accipiunt, ut eligendorum reiiciendorumque esse definitum numerum nolint: atque illius sententie expositionem, non eam que a te est deprompta, suscipiant, id est, ut nonnisi omnes homines saluos fieri uelit; et non eos tantum qui ad sanctorum numerum pertinebunt, sed omnes omnino, ut nullus habeatur exceptus. Nec hoc timendum, quod quidam eo inuito perire dicantur: sed quomodo, aiunt, non uult a quoquam peccari uel deseri iustitiam, et tamen iugiter illa deseritur contra eius uoluntatem, committunturque peccata; ita eum saluari uelle omnes homines, nec tamen omnes homines saluari. Testimonia etiam Scripture que de Saüle uel de Dauid posuisti , non pertinere putant ad questionem que de exhortatione uersatur: alia autem ad id referunt, ut ex his eam gratiam accipiant commendari, qua unusquisque  post uoluntatem iuuatur; uel ad ipsam uocationem, que prestatur indignis. Hoc enim et illis locis tuorum opusculorum et aliorum, que persequi longum est, se demonstrare testantur.

8. Paruulorum autem causam ad exemplum maiorum non patiuntur afferri: quam et tuam Sanctitatem dicunt eatenus attigisse, ut incertum esse uolueris, ac potius de eorum penis malueris dubitari. Quod in libro tertio de Libero Arbitrio ita positum meministi , ut hanc eis occasionem potuerit exhibere. Hoc etiam de aliorum libris quorum est in Ecclesia auctoritas, faciunt quod perspicit Sanctitas tua non parum posse iuuare contradictores, nisi maiora, aut certe uel paria proferantur a nobis: non enim ignorat prudentissima pietas tua quanto plures sint in Ecclesia, qui auctoritate nominum in sententia teneantur, aut a sententia transferantur. Ad summam, fatigatis omnibus nobis, ad id prosecutio eorum, uel potius querela conuertitur, consentientibus etiam his qui hanc definitionem improbare non audent, ut dicant: Quid opus fuit huiuscemodi disputationis incerto tot minus intelligentium corda turbari? Neque enim minus utiliter sine hac definitione, aiunt, tot annis a tot tractatoribus, tot precedentibus libris et tuis et aliorum, cum contra alios, tum maxime contra Pelagianos, catholicam fidem fuisse defensam.

9. Hec, mi pater, et alia interminabiliter plura, ut summa mea uota confitear, per me deferre maluissem; uel, quia hoc non merui, saltem prolixiore tempore omnia quibus mouentur, collecta dirigere: ut quidquid de hac re contradicitur, quatenus refelli, uel si ia non potest, tolerari deberet, audirem. Sed quia neutrum ex uoto prouenit, malui quomodo potui hec comprehensa dirigere, quam penitus de tanta quorumdam contradictione reticere. Sunt ex parte tales persone, ut his, consuetudine ecclesiastica, laicos summam reuerentiam necesse sit exhibere. Quod quidem ita curauimus Deo iuuante seruare, ut, cum opus fuit, non taceremus que ad questionis huius assertionem exiguitas nostrarum uirium suggerebat. Sed nunc summatim, quantum festinatio perlatoris admisit, hec uelut commonendo suggessi. Tue sancte prudentie est dispicere quid facto opus sit, ut talium et tantorum superetur uel temperetur intentio. Cui ego iam parum prodesse existimo te reddere rationem, nisi et addatur auctoritas quam transgredi infatigabiliter contentiosa corda non possint. Sed plane illud tacere non debeo, quod se dicant tuam Sanctitatem, hoc excepto, in factis et dictis omnibus admirari. Tuum erit decernere quomodo sit in hoc eorum contradictio toleranda. Nec mireris quod aliter uel aliqua in hac epistola addidi, quantum puto, que in superiore non dixeram; talis est enim nunc eorum definitio, preter illa que per festinationem aut obliuionem fortasse preterii.

10. Libros, cum editi fuerint, quos de uniuerso opere tuo moliris  , queso habere mereamur; maxime ut per eorum auctoritatem, si qua tibi in tuis displicent, a dignitate tui nominis iam non trepidi sequestremus. Librum etiam de Gratia et Libero Arbitrio non habemus;  superest ut eum, quia utilem questioni confidimus, mereamur accipere. Nolo autem Sanctitas tua sic me arbitretur hec scribere, quasi de iis que nunc edidisti, ego dubitem. Sufficiat mihi pena mea, quod a presentie tue deliciis exsulatus, ubi salubribus tuis uberibus nutriebar, non solum absentia tua crucior, uerum etiam peruicacia quorumdam, qui non tantum manifesta respuunt, sed etiam non intellecta reprehendunt. Ceterum hac suspicione in tantum careo, ut potius infirmitatem meam, qua tales parum patienter fero, notabilem putem. Qualiter autem ad hec consulendum iudices, ut dixi, tue sapientie derelinquo. Nam ad me hoc pertinere credidi, pro ea quam Christo uel tibi debeo caritate, ut que in questionem ueniunt, non tacerem. Quidquid pro ea gratia quam in te pusilli cum magnis miramur, uolueris aut ualueris, gratissime accipiemus, tanquam a nobis carissima et reuerendissima auctoritate decretum. Sane quia, urgente perlatore, timui ne uel non omnia, uel hec ipsa minus digne, conscius mearum uirium, possem dirigere; egi cum uiro, tum moribus tum eloquio et studio claro, ut quanta posset collecta suis litteris intimaret  : quas coniunctas his destinare curaui. Est enim talis qui, etiam preter hanc necessitatem, dignus tue Sanctitatis notitia iudicetur. Sanctus Leontius diaconus cultor tuus, cum meis parentibus multum te salutat. Memorem mei Paternitatem tuam Dominus Christus Ecclesie sue annis pluribus donare dignetur, domine pater. Et infra: Sciat Sanctitas tua, fratrem meum, cuius maxime causa hinc discessimus, cum matrona sua ex consensu perfectam Deo continentiam deuouisse. Unde rogamus Sanctitatem tuam, ut orare digneris quo hoc ipsum in eis Dominus confirmare et custodire dignetur.



EPISTOLA CCXXuII [* 1Kb]  . Augustinus Alypio seni, de Gabiniano recens baptizato, et de Dioscoro miraculis conuerso ad Christianismum.

AUGUSTINUS, ALYPIO seni.

Frater Paulus hic est incolumis, apportat negotiorum suorum secundas curas; prestabit Dominus ut etiam ipse ultime sint. Multum uos salutat, et narrat gaudia de Gabiniano [1 1Kb] , quod ab illa sua causa misericordia Dei liberatus, non solum christianus, sed etiam fidelis sit ualde bonus, per Pascha proxime baptizatus, in corde atque in ore habens gratiam quam percepit. Quantum eum desiderem, quando explicabo? sed nosti ut eum diligam. Archiater [2 1Kb] etiam Dioscorus christianus fidelis est, simul gratiam consecutus; audi etiam quemadmodum: neque enim ceruicula illa uel lingua, nisi aliquo prodigio domaretur. Filia eius in qua unica acquiescebat, egrotabat, et usque ad totam desperationem salutis  temporalis, eodem ipso patre renuntiante, peruenit. Dicitur ergo; et constat, cum mihi hoc et ante fratris Pauli reditum, comes Peregrinus, uir laudabilis et bene christianus, qui cum eis eodem tempore baptizatus est, indicarit: dicitur ergo ille senex tandem conuersus ad implorandam Christi misericordiam, uoto se obligasse, christianum fore, si illam saluam uideret. Factum est. At ille quod uouerat dissimulabat exsoluere: sed adhuc manus excelsa. Nam repentina cecitate suffunditur: statimque uenit in mentem unde illud esset; exclamauit confitens, atque iterum uouit, se recepto lumine impleturum esse quod uouerat. Recepit, impleuit: et adhuc manus excelsa. Symbolum non tenuerat, aut fortasse tenere recusauerat, et se non potuisse excusauerat: Deus uiderat. Iam tum post festa omnia receptionis sue [1 1Kb] in paralysim soluitur multis ac pene omnibus membris, et etiam lingua. Tunc somnio admonitus confitetur per scripturam ob hoc sibi dictum esse accidisse, quod symbolum non reddiderit. Post illam confessionem redduntur officia omnium membrorum, nisi lingue solius; se tamen didicisse symbolum, ideoque memoria iam tenere nichilominus in eadem tentatione litteris fassus est: sicque omnis est ab eo deleta nugacitas, que, ut scis, multum decolorabat naturalem quamdam eius benignitatem, eumque insultantem Christianis faciebat ualde sacrilegum. Quid dicam, nisi, Domino hymnum canamus, et superexaltemus eum in secula, Amen?



EPISTOLA CCXXuIII [* 1Kb]  . Augustinus Honorato, docens quandonam episcopo siue clericis fugere liceat, imminente obsidionis aut excidii periculo.

Sancto fratri et cepiscopo HONORATO, AUGUSTINUS, in Domino salutem  .

1. Charitati tue misso exemplo epistole quam fratri Quoduultdeo nostro cepiscopo scripsi, putabam me hoc onere caruisse quod mihi imposuisti, querendo consilium quid in his periculis que tempora nostra inuenerunt, facere debeatis. Quamuis enim epistolam illam breuiter scripserim, nichil me tamen pretermisisse arbitror, quod et respondenti dicere, et querenti audire sufficeret: quandoquidem dixi nec eos esse prohibendos qui ad loca, si possunt, munita migrare desiderant; et ministerii nostri uincula, quibus  nos Christi caritas alligauit, ne deseramus Ecclesias quibus seruire debemus, non esse rumpenda. Ista quippe uerba sunt que in illa epistola posui : Restat ergo, inquam, ut nos quorum ministerium quantulecumque plebi Dei ubi sumus manenti, ita necessarium est, ut sine hoc eam non oporteat remanere, dicamus Domino, Esto nobis in Deum protectorem, et in locum munitum .

2. Sed hoc consilium tibi propterea non sufficit, ut scribis, ne contra Domini preceptum uel exemplum facere nitamur, ubi fugiendum esse de ciuitate in ciuitatem monet. Recolimus enim uerba dicentis, Cum autem persequentur uos in ciuitate ista, fugite in aliam : quis autem credat ita hoc Dominum fieri uoluisse, ut necessario ministerio, sine quo uiuere nequeunt, deserantur greges, quos suo sanguine comparauit? Numquid hoc fecit ipse, quando portantibus parentibus in Aegyptum paruulus fugit , qui nondum Ecclesias congregauerat, quas ab eo desertas fuisse dicamus? Numquid quando apostolus Paulus, ne illum comprehenderet inimicus, per fenestram in sporta submissus est, et effugit manus eius , deserta est que ibi erat Ecclesia necessario ministerio, et non ab aliis fratribus ibidem constitutis quod oportebat impletum est? Eis quippe uolentibus hoc Apostolus fecerat, ut seipsum seruaret Ecclesie, quem proprie persecutor ille querebat. Faciant ergo serui Christi, ministri uerbi et Sacramenti eius, quod precepit siue permisit. Fugiant omnino de ciuitate in ciuitatem, quando eorum quisquam specialiter a persecutoribus queritur, ut ab aliis qui non ita requiruntur, non deseratur Ecclesia, sed prebeant cibaria conseruis suis, quos aliter uiuere non posse nouerunt. Cum autem omnium, id est episcoporum, clericorum et laicorum [1 1Kb] est commune periculum, hi qui aliis indigent, non deserantur ab his quibus indigent. Aut igitur ad loca munita omnes transeant; aut qui habent remanendi necessitatem, non relinquantur ab eis per quos illorum est ecclesiastica supplenda necessitas, ut aut pariter uiuant, aut pariter sufferant quod eos paterfamilias uolet perpeti.

3. Quod si contigerit ut siue alii minus, alii maius, siue omnes equaliter patiantur, qui eorum sint qui pro aliis patiuntur, apparet; illi scilicet qui cum se possent talibus malis eripere fugiendo, ne aliorum necessitatem desererent, manere maluerunt. Hinc maxime probatur illa caritas quam Ioannes apostolus commendat, dicens: Sicut Christus animam suam pro nobis posuit, sic et nos debemus animas pro fratribus ponere . Nam qui fugiunt, uel suis deuincti necessitatibus fugere non possunt; si comprehensi patiuntur, pro seipsis, non pro fratribus, utique patiuntur: qui uero propterea patiuntur, quia fratres, qui eis ad christianam salutem indigebant, deserere noluerunt, sine dubio suas animas pro fratribus ponunt.

4. Unde illud quod episcopum quemdam dixisse audiuimus,  Si Dominus nobis imperauit fugam in eis persecutionibus, ubi potest fructus esse martyrii; quanto magis debemus fugere steriles passiones, quando est barbaricus et hostilis incursus? uerum est quidem et acceptabile, sed his quos ecclesiastici officii non tenent uincula. Nam qui clades hostiles ideo non fugit, cum possit effugere, ne deserat ministerium Christi, sine quo non possunt homines uel fieri uel uiuere christiani, maiorem caritatis inuenit fructum, quam qui non propter fratres, sed propter seipsum fugiens, atque comprehensus non negat Christum, suscipitque martyrium.

5. Quid est ergo quod in epistola tua priore posuisti? dicis enim, Si in Ecclesiis persistendum est, quid simus nobis uel populo profuturi non uideo, nisi ut ante oculos nostros uiri cadant, femine constuprentur, incendantur ecclesie, nos ipsi in tormentis deficiamus, cum de nobis queritur quod non habemus. Potens est quidem Deus audire preces familie sue, et hec, que formidantur, auertere; nec ideo tamen propter ista, que incerta sunt, debet nostri officii esse certa desertio, sine quo est plebi certa pernicies, non in rebus uite huius, sed alterius incomparabiliter diligentius sollicitiusque curande. Nam si certa essent ista mala, que timentur ne in locis in quibus sumus, forte contingant, prius inde fugerent omnes propter quos ibi manendum est, et nos a manendi necessitate liberos redderent: non enim quisquam est qui dicat ministros manere oportere, ubi iam non fuerint quibus necesse sit ministrare. Ita quidam sancti episcopi de Hispania profugerunt, prius plebibus partim fuga lapsis, partim peremptis, partim obsidione consumptis, partim captiuitate dispersis: sed multo plures, illic manentibus propter quos manerent, sub eorumdem periculorum densitate manserunt. Et si aliqui deseruerunt plebes suas, hoc est quod dicimus fieri non debere: neque enim tales docti auctoritate diuina, sed humano uel errore decepti, uel timore sunt uicti.

6. Cur enim sibi putant indifferenter obtemperandum esse precepto, ubi legunt de ciuitate in ciuitatem esse fugiendum; et mercenarium non exhorrent, qui uidet lupum uenientem et fugit, quoniam non est ei cura de ouibus ? Cur non istas duas dominicas uerasque sententias, unam scilicet ubi fuga sinitur aut iubetur, alteram ubi arguitur atque culpatur, sic intelligere student, ut inter se reperiantur non esse contrarie, sicut non sunt? Et hoc quomodo reperitur, nisi attendatur quod iam superius disputaui, tunc de locis in quibus sumus, premente persecutione fugiendum esse Christi ministris, quando ibi aut plebs Christi non fuerit cui ministretur; aut etiam fuerit, et potest impleri per alios necessarium ministerium, quibus eadem non est causa fugiendi: sicut in sporta submissus, quod supra memoraui, fugit Apostolus, cum a persecutore proprie ipse quereretur, aliis utique necessitatem similem non habentibus, a quibus illic ministerium absit ut desereretur Ecclesie; sicut fugit sanctus Athanasius  Alexandrinus episcopus, cum eum specialiter apprehendere Constantius cuperet imperator, nequaquam a ceteris ministris deserta plebe catholica que in Alexandria commanebat. Cum autem plebs manet, et ministri fugiunt, ministeriumque subtrahitur; quid erit nisi mercenariorum illa fuga damnabilis, quibus non est cura de ouibus? ueniet enim lupus; non homo, sed diabolus, qui plerumque fideles apostatas esse persuasit, quibus quotidianum ministerium dominici corporis defuit; et peribit infirmus in tua non scientia, sed ignorantia frater, propter quem Christus mortuus est .

7. Quod autem ad eos attinet, qui in hac re non falluntur errore, sed formidine superantur; quare non potius contra suum timorem Domino miserante atque adiuuante fortiter dimicant, ne mala sine comparatione grauiora, que multo amplius sunt tremenda, contingant? Fit hoc ubi Dei caritas flagrat, non mundi cupiditas fumat. Charitas enim dicit: Quis infirmatur, et non ego infirmor? quis scandalizatur, et non ego uror ? Sed caritas ex Deo est. Oremus ergo ut ab illo detur, a quo iubetur: et per hanc magis timeamus ne oues Christi spiritualis nequitie gladio in corde, quam ne ferro in corpore trucidentur, ubi quandocumque, quocumque mortis genere, morituri sunt. Magis timeamus ne sensu interiori corrupto, pereat castitas fidei, quam ne femine uiolenter constuprentur in carne: quia uiolentia non uiolatur pudicitia, si mente seruatur; quoniam nec in carne uiolatur, quando uoluntas patientis sua turpiter carne non utitur, sed sine consensione tolerat quod alius operatur. Magis timeamus ne lapides uiui exstinguantur deserentibus nobis, quam ne lapides et ligna terrenorum edificiorum incendantur presentibus nobis. Magis timeamus ne membra corporis Christi destituta spirituali uictu necentur, quam ne membra corporis nostri oppressa hostili impetu torqueantur. Non quia ista non sunt uitanda cum possunt; sed quia potius ferenda sunt, quando uitari sine impietate non possunt: nisi forte quisquam contenderit non esse ministrum impium, qui tunc subtrahit ministerium pietati necessarium, quando magis est necessarium.

8. An non cogitamus, cum ad istorum periculorum peruenitur extrema, nec est potestas ulla fugiendi, quantus in Ecclesia fieri soleat ab utroque sexu, atque ab omni etate concursus; aliis Baptismum flagitantibus, aliis reconciliationem, aliis etiam penitentie ipsius actionem, omnibus consolationem et sacramentorum confectionem et erogationem? Ubi si ministri desint, quantum exitium sequitur eos, qui de isto seculo uel non regenerati exeunt uel ligati! quantus est etiam luctus fidelium suorum, qui eos secum in uite eterne requie non habebunt! quantus denique gemitus omnium, et quorumdam quanta blasphemia de absentia ministeriorum et minostrorum! uide quid faciat malorum temporalium timor, et quanta in eo sit acquisitio malorum eternorum. Si autem ministri adsint, pro uiribus quas eis Dominus subministrat,  omnibus subuenitur: alii baptizantur, alii reconciliantur, nulli Dominici corporis communione fraudantur, omnes consolantur, edificantur, exhortantur, ut Deum rogent, qui potens est omnia que timentur, auertere; parati ad utrumque, ut si non potest ab eis calix iste transire, fiat uoluntas eius  qui mali aliquid non potest uelle.

9. Certe iam uides quod te scripseras non uidere, quantum boni consequantur populi Christiani, si in presentibus malis non eis desit presentia ministrorum Christi: quorum uides etiam quantum obsit absentia, dum sua querunt non que Iesu Christi ; nec habent illam de qua dictum est, Non querit que sua sunt ; nec imitantur eum qui dixit, Non querens quod mihi utile, sed quod multis, ut salui fiant . Qui etiam persecutoris principis illius insidias non fugisset, nisi se aliis quibus necessarius erat, seruare uoluisset: propter quod ait, Compellor autem ex duobus: concupiscentiam habens dissolui et esse cum Christo, multo magis optimum; manere autem in carne, necessarium propter uos .

10. Hic forte quis dicat ideo debere Dei ministros fugere talibus imminentibus malis, ut se pro utilitate Ecclesie temporibus tranquillioribus seruent. Recte hoc fit a quibusdam, quando non desunt alii per quos suppleatur ecclesiasticum ministerium, ne ab omnibus deseratur; quod fecisse Athanasium supra diximus: nam quantum necessarium fuerit Ecclesie, quantumque profuerit, quod uir ille mansit in carne, catholica fides nouit, que aduersus Arianos hereticos ore illius et amore defensa est. Sed quando est commune periculum, magisque timendum est ne quisquam id facere credatur, non consulendi uoluntate, sed timore moriendi, magisque fugiendi obsit exemplo, quam uiuendi prosit officio, nulla ratione faciendum est. Denique sanctus Dauid, ne se committeret periculis preliorum, et fortassis exstingueretur, sicut ibi dictum est, lucerna Isrel , a suis hoc petentibus sumpsit, non ipse presumpsit; alioquin multos imitatores fecisset ignauie, qui eum crederent hoc fecisse non consideratione utilitatis aliorum, sed sue perturbatione formidinis.

11. Occurrit autem alia questio quam contemnere non debemus. Si enim hec utilitas negligenda non est, ut aliqui ministri propterea fugiant imminente aliqua uastitate, ut seruentur qui ministrent eis quos post illam cladem residuos potuerint inuenire; quid fiet ubi omnes uidentur interituri, nisi aliqui fugiant? quid si enim hactenus seuiat illa pernicies, ut solos ministros Ecclesie persequatur? Quid dicemus? an relinquenda est a ministris fugientibus Ecclesia, ne a morientibus miserabilius relinquatur? Sed si laici non queruntur ad mortem, possunt occultare quoquo modo episcopos et clericos suos, sicut ille adiuuerit in cuius potestate sunt omnia, qui potest et non fugientem per mirabilem conseruare potentiam. Sed ideo querimus quid nos facere debeamus, ne in omnibus exspectando diuina miracula tentare Dominum iudicemur.  Non quidem talis est ista tempestas, quando laicorum et clericorum est commune periculum, sicut in naui una commune periculum est mercatorum atque nautarum. uerum absit ut tanti pendenda sit hec nauis nostra, ut debeant eam naute, et maxime gubernator, periclitantem deserere, etiamsi in scapham transiliendo uel etiam natando possint effugere. Quibus enim metuimus ne nostra desertione pereant, non temporalem mortem, que quandoque uentura est, sed eternam, que potest, si non caueatur, uenire, et potest, si caueatur, etiam non uenire, metuimus. In communi autem periculo uite huius cur existimamus, ubicumque fuerit hostilis incursus, omnes clericos et non etiam omnes laicos esse morituros, ut simul finiant hanc uitam, cui sunt clerici necessarii? aut cur non speremus sicut laicos aliquos, sic etiam clericos remansuros, a quibus eis necessarium ministerium ualeat exhiberi?

12. Quanquam, o si inter Dei ministros inde sit disceptatio, qui eorum maneant, ne fuga omnium, et qui eorum fugiant, ne morte omnium deseratur Ecclesia! Tale quippe certamen erit inter eos, ubi utrique ferueant caritate, et utrique placeant caritati. Que disceptatio si aliter non potuerit terminari, quantum mihi uidetur, qui maneant et qui fugiant, sorte legendi sunt. Qui enim dixerint se potius fugere debere, aut timidi uidebuntur, quia imminens malum sustinere noluerunt; aut arrogantes, quia se magis qui seruandi essent, necessarios Ecclesie iudicarunt. Deinde, fortassis ii qui meliores sunt, eligent pro fratribus animas ponere; et hi seruabuntur fugiendo, quorum est minus utilis uita, quia minor consulendi et gubernandi peritia: qui tamen si pie sapiunt, contradicent eis quos uident et uiuere potius oportere, et magis mori malle quam fugere. Ideo, sicut scriptum est, Contradictiones sedat sortitio, et inter potentes definit : melius enim Deus in huiuscemodi ambagibus, quam homines, iudicat; siue dignetur ad passionis fructum uocare meliores et parcere infirmis, siue istos facere ad mala perferenda fortiores, et huic uite subtrahere, quorum non potest Dei Ecclesie tantum quantum illorum uita prodesse. Res quidem fiet minus usitata, si fiat ista sortitio: sed si facta fuerit, quis eam reprehendere audebit? Quis non eam, nisi imperitus, aut inuidus, congrua predicatione laudabit? Quod si non placet facere, cuius facti non occurrit exemplum, nullius fuga faciat ut Ecclesie ministerium, maxime in tantis periculis necessarium ac debitum, desit. Nemo excipiat [1 1Kb] personam suam, ut si aliqua gratia uidetur excellere, ideo se dicat uita, et ob hoc fuga, esse digniorem. Quisquis enim hoc putat, nimium sibi placet: quisquis autem etiam hoc dicit, omnibus displicet.

13. Sunt sane qui arbitrantur episcopos et clericos non fugientes in talibus periculis, sed manentes, facere ut plebes decipiantur, cum ideo non fugiunt, quia manere suos prepositos cernunt. Sed facile est hanc responsionem uel inuidiam declinare, alloquendo easdem  plebes, atque dicendo: Non uos decipiat, quod de loco isto non fugimus: non enim propter nos, sed propter uos potius hic manemus, ne uobis non ministremus quidquid saluti uestre, que in Christo est, nouimus necessarium. Si ergo fugere uolueritis, et nos ab istis, quibus tenemur, uinculis soluistis. Quod tunc puto esse dicendum, quando uere uidetur utile esse ad loca tutiora migrare. Quo audito, si uel omnes uel aliqui dixerint, In illius potestate sumus, cuius iram nullus, quocumque uadit, euadit; cuius misericordiam, ubicumque sit, potest inuenire qui nusquam uult ire, siue certis necessitatibus impeditus, siue laborare nolens ad incerta suffugia, et non ad finienda, sed ad mutanda pericula: procul dubio isti deserendi non sunt ministerio christiano. Si autem, hoc audito, abire maluerint, nec illis manendum est, qui propter illos manebant; quia ibi iam non sunt propter quos manere adhuc debeant.

14. Quicumque igitur isto modo fugit, ut Ecclesie necessarium ministerium illo fugiente non desit, facit quod Dominus precepit, siue permisit. Qui autem sic fugit, ut gregi Christi ea quibus spiritualiter uiuit, alimenta subtrahantur, mercenarius ille est, qui uidet lupum uenientem, et fugit, quoniam non est ei cura de ouibus. Hec tibi, quia me consuluisti, frater dilectissime, qua existimaui ueritate et certa caritate rescripsi; sed ne meliorem, si inueneris, sequaris sententiam, non prescripsi. Melius tamen quod in his periculis faciamus, inuenire non possumus, quam orationes ad Dominum Deum nostrum, ut misereatur nostri. Quod ipsum, ut scilicet Dei Ecclesias non desererent, Dei dono nonnulli prudentes et sancti uiri et uelle et facere meruerunt, et inter dentes obtrectantium a sui propositi intentione minime defecerunt.



EPISTOLA CCXXIX [* 1Kb]  . Augustinus Dario comiti, qui pacis conferende causa missus sit, gratulatur, et prouocat ad rescribendum.

Domino merito illustri, et magnificentissimo atque in Christo carissimo filio DARIO  , AUGUSTINUS, in Domino salutem.

1. A sanctis fratribus et cepiscopis meis Urbano et Nouato, qualis sis uir et quantus, accepi: quorum alteri apud Carthaginem in Hilarensi oppido, et modo in Siccensi; alteri autem apud Sitifim te nosse prouenit. Per hos ergo factum est, ut nec ego te habere incognitum possem. Neque enim quia me infirmitas corporis, et congenitum frigus, id est, genus etatis non sinit coram tecum colloqui, ideo non te uidi: nam et iste mihi presens, quando ad me uenire dignatus est, ille autem litteris, non faciem tue carnis, sed cordis ostendit, ut tanto suauius, quanto interius te uiderem. Hanc faciem tuam et in sancto Euangelio, et nos, et  tu ipse, propitio Deo, tanquam in speculo letissimus inspicis, ubi scriptum est a ueritate dicente: Beati pacifici; quoniam filii Dei uocabuntur .

2. Magni quidem sunt, et habent gloriam suam, non solum fortissimi, sed etiam, quod uerioris genus est laudis, fidelissimi bellatores, quorum laboribus atque periculis, Dei protegentis atque opitulantis auxilio, hostis indomitus uincitur, et quies reipublice pacatisque prouinciis comparatur: sed maioris est glorie, ipsa bella uerbo occidere, quam homines ferro; et acquirere uel obtinere pacem pace, non bello. Nam et hi qui pugnant, si boni sunt, procul dubio pacem, sed tamen per sanguinem querunt; tu autem ne cuiusquam sanguis quereretur, es missus: est itaque aliis illa necessitas, tibi ista felicitas. Proinde, domine merito illustris et magnificentissime, atque in Christo carissime fili, gaude isto tuo tam magno et uere bono, et fruere in Deo unde sumpsisti, ut talis esses, et talia gerenda susciperes. Confirmet Deus quod per te operatus est nobis . Accipe hanc salutationem nostram, et tuam dignare rependere. Sicut mihi scripsit frater Nouatus, egit ut me excellentia et eruditio tua etiam in meis opusculis nosset. Si ergo legisti que dedit, ego quoque innotui interioribus tuis sensibus. Non multum displicent, quantum existimo, si propensiore caritate, quam seueritate legisti. Non est multum; sed multum gratum, si pro litteris nostris, et his et illis, unam nobis epistolam reddas. Saluto et pignus pacis  , quod Domino Deo nostro adiuuante feliciter accepisti, ea dilectione qua debeo.





EPISTOLA CCXXX  . Darius Augustino, pro litteris ab eo acceptis gratiam referens, et petens mitti sibi libros Confessionum, seque ipsius apud Deum precibus commendatum cupiens.

DARIUS AUGUSTINO domino suo salutem.

1. Utinam, domine sancte pater, ut meum nomen ad aures tuas, cepiscoporum, ut ais, tuorum Urbani et Nouati benigna erga me gratia faciente, perlatum est; ita memetipsum Deus omnium, Deus tuus, manibus tuis atque oculis obtulisset: non quo maiorem, aut forsitan talem, qualem tantorum uirorum apud te beneuolus sermo, et litterarum mentio fecerat, tui me probasset melior lima iudicii; sed ut celestis sapientie tue uerissimos atque immortales fructus, ore tuo potius, ueluti cuiusdam pure aque dulcedinem, ab ipso fontis presenti ac perpetuo liquore sumpsissem. O me, non modo ter aut quater, ut apud nescio quem est, sed millies, et omni numero plus beatum! si mihi datum esset presenti intueri tuos uere sidereos uultus, uocemque diuinam, ac diuina canentem, et non solum mentis fructus, sed etiam cum aurium iucunditate sumere et haurire licuisset. Putarem profecto me quasdam immortalitatis leges, non modo de celo, sed in ipso constitutum celo suscipere, et quasdam Dei uoces non longe de templo, sed prope ipsum Dei astantem tribunal audire.

 2. Hoc ut mihi contingeret, propter ardentissimum tui desiderium forsitan merebar; propter conscientiam, fateor, non merebar. Sed absens quoque cepi fructus cupiditatis bone non minimos, et est mihi de secundis bonis bonorum summa perfectio. Commendatus sum ei cui uellem, ore sanctorum et duorum locis ac regionibus inter se distantium sacerdotum; unius, quod iam dixi, de me beneuolus sermo, et presens, ut ita dicam, testimonium; alterius eiusdem sensus parilisque sententie uolantia ad te scripta concurrunt. Coronam mihi apud te quamdam, tanti ac tales uiri, non uiridantium florum germine, sed gloriose uocis testimonio tanquam quibusdam perpetuitatis gemmulis texuerunt. Propter quod Deum summum oro pro te, et tuam intercessionem, sancte pater, expostulo, ut quoniam minime mihi testimonii tanti sum conscius, esse mihi talem uel quandoque proueniat. Iam illa nonne omnia absentie mee detrimenta uicerunt, quod ipse nos alloqui, quod scribere, quod salutare dignaris, et absente me, absentem esse non pateris. Dolebam me modo post Deum . . . . . non uisum: attamen non carnis faciem, sic enim ais, sed quod plus est, cordis attendis; eoque uisus sum tibi esse iucundior, quo penitius inspexisti. Faxit Deus, ut iudicio, mi pater, tuo respondeam, nec sim apud meam conscientiam reus, cum talem me, qualem tibi ipse formasti, interius ego non uideam.

3. Bella me in eadem diuina ac celesti epistola tua, ex more tibi, quod laudare uelles, eloquentia ministrante, bella me, inquam, uerbo ais occidere. Hic uero, mi sancte pater, animus mihi tanquam e quibusdam cogitationum tenebris, quasi ueras sui laudes recognouisset, emersit. Ut enim totum breuiter ac simpliciter Beatitudini tue confitear, si non exstinximus bella, certe distulimus; et Deo opitulante omnium principe, que iam usque ad quemdam calamitatum apicem increuerant mala, sopita sunt. Spero tamen ab eo, a quo quidquid bonum est totum sperare debemus, quin etiam epistole tue auguror benedictionem tam largam, tam certam, ut hec ipsa bellorum, quam dixi, dilatio, pacis habeat teneatque perennem ac perpetuam firmitatem. Dixisti enim, et perpetua Dei lege fixisti, ut gaudeam isto, ut tu ais, meo tam magno ac uere bono, et fruar in Deo, unde sumpsisse me dicis, ut et talis essem, et talia gerenda susciperem. Connectis deinde: »Confirmet, inquis, Deus quod per te operatus est nobis.« O uota non modo pro me, sed pro salute omnium nuncupata! Nec enim mea ista gloria separari a salute omnium potest, et ut ego orationibus tuis felix esse possim, una mecum omnes felices esse necesse est. Diu, pater, pro Romano imperio, pro Romana republica, pro his etiam, quos dignos esse tibi occurrerit, talia uota sumas ac nuncupes; quandoque te usque in celum tollis, tradas posteris, mandesque sequentibus.

4. Satis progressus sum fortasse quam debui, sed parum locutus certe quam uolui. Confiteor enim, scribens ad te uultus mihi tuos tanquam presentis imaginor; et cum olim me sermo rudis et inops lingua deficiat, tamen quasi coram tecum colloquar fabulerque, non satior. Proinde hinc etiam nostra in te desideria metire. Cum iamdiu finem mereretur epistolaris pagine forsitan ingrata uerbositas, subtrahimus uerecundiam; dum cupiditati consulimus,  et sermonem relinquere, esse a te recedere suspicamur. Nolo ergo non desinere, sed non possum: si enim credis, mi pater, adeo nostris sensibus ac precordiis inhesisti, ex quo non contenti tua fama tam gloriosa, tam maxima, scriptis te tuis intueri maluimus, cum una mihi, atque hec breuis epistola tua, ardoris tantas flammas, incendiaque commouerit. Unde deprecamur te, ac tota mente deposcimus, ut quoniam gentiles ritus te etiam legendo, ut nunquam alias, abunde affatimque contempsimus ; peto ut etiam Confessionum libros a te perscriptos, nobis mittere ac donare digneris. Si enim alii quoque, prono animo ac benigna mente, tua nobis scripta largiti sunt, quanto magis de tuis ipse excusare non debes?

5. Fertur satrape, seu regis potius cuiusdam epistola  , Deum Dominum Christum deprecantis, cum intra Iudee regiones adhuc uersaretur, et necdum in celum suum remeauerat, quoniam is ad eum ire ac pergere per egritudinem prepediretur, et sanari aliter se posse non crederet, ad se, si dignaretur, mundi salus ac medicina decurreret; et ne tante maiestati, quam ignarus rex prouida, sed non perfecta mente, conceperat, iniuria fieri uideretur, laudasse insuper suam dicitur ciuitatem, ut pulchritudine urbis et regis hospitio Deus illectus, preces supplicis non dedignaretur. Adfuit Deus regi; sanatus est: et amplificato petitionis munere, per epistolam non modo salutem ut supplici, sed etiam securitatem ut regi transmisit; iussit insuper eius urbem ab hostibus in perpetuum esse ac semper immunem. Quid his addi beneficiis potest? Ego humilis, et regum seruus, a te meo domino peto ut apud istum Christum ac principem Deum quotidie pro meis peccatis intercedere ne cuncteris, ac pro me indefessus ores, ac petas quidquid ipse uolueris.

6. Si tibi tedium affert longa epistola mea, hoc tue magnanimitatis patientia moderare, et tibi imputa, quoniam ipse iussisti. Oramus tamen, atque identidem deprecamur, ut iterum scribas; sic enim fiet ut libenter suscepisse te scripta mea suspicari possimus. Deus donet nobis Beatitudinem tuam per multos annos pro nobis orantem, domine uere sancte pater. Filius noster uerimodus salutat Beatitudinem tuam, qui admodum gratulatus est quod in epistola ad nos tua eius mentionem fecisse dignatus es. Nescio que medicamenta ab archiatro, qui nobiscum est, accepta dedimus Lazapo sacro presbytero, ad tuam Beatitudinem deferenda; que, ut uir memoratus affirmat, ad alleuiationem doloris et morbi curationem non parum proficient.



EPISTOLA CCXXXI  . Augustinus Dario, declarans se ipsius litteris summopere delectatum, et quare; ubi multa obiter de humane laudis amore dicit: mittitque ipsi Confessionum libros et alia quedam sua opuscula.

 AUGUSTINUS seruus Christi membrorumque Christi, DARIO filio membro Christi, in ipso salutem.

1. Quod acceperim libenter litteras tuas, mea rescripta indicio esse uoluisti. Ecce rescribo, et tamen rescriptis hoc indicare non possum, uel istis, uel quibuslibet aliis, siue breuiter, siue prolixissime scribam: neque enim aut paucis aut multis uerbis indicari potest quod indicari uerbis non potest. Et ego quidem parum eloquor, etsi multum loquar: sed nulli eloquenti omnino concesserim, ut qualicumque et quantacumque epistola sua affectum explicet, quem fecit in mente tua, quod non possum ego, etsi eum possit ita in animo meo uidere sicut ego. Restat ergo sic tibi indicare quod scire uoluisti, ut in uerbis meis, et quod non indicant, sentias. Quid igitur dicam, nisi delectatum me esse litteris tuis, delectatum ualde? Repetitio uerbi huius, non est repetitio, sed quasi perpetua dictio: quia fieri non posset, ut semper diceretur, ideo factum est ut saltem repeteretur; sic enim fortasse dici potest.

2. Hic si querat aliquis, quid me tandem in tuis tam ualde litteris delectauerit; utrum eloquium? respondebo, Non: et ille forsitan respondebit, Ergo laudes tue; sed de his quoque respondebo, Non: nec ideo, quia non sint ista in illa epistola; nam et eloquium ibi tantum est, ut et optimo te natum ingenio, et talibus disciplinis satis eruditum preclarissime luceat, et prorsus plena est meis laudibus. Ergone, ait quispiam, non te ista delectant? Imo uero. Neque enim mihi, ut ait quidam, cornea fibra est , ut hec non sentiam, uel sine delectatione sentiam. Delectant et ista; sed ad illud quo me ualde dixi esse delectatum, quid sunt ista? Nam eloquium tuum me delectat, quoniam grauiter suaue est, uel suauiter graue: meis autem laudibus, cum profecto nec omnibus delecter, nec ab omnibus, sed eis qualibus me dignum esse arbitratus es, et ab eis qualis es, id est qui propter Christum diligunt seruos eius; etiam laudibus meis me delectatum in litteris tuis negare non possum.

3. uiderint graues et periti uiri quid de illo Themistocle sentiant, si tamen hominis nomen uerum recolo, qui cum in epulis, quod clari et eruditi Grecie facere solebant, canere fidibus recusasset, et ob hoc indoctior haberetur, totumque illud iucunditatis genus aspernatus esset; dictum illi est: Quid ergo audire te delectat? Ad quod ille respondisse fertur: Laudes meas. uiderint ergo quo fine et qua intentione illud dixisse crediderint, uel ipse qua dixerit. Erat enim secundum hoc seculum uir magnificus. Nam etiam cum ei dictum fuisset, Quid igitur nosti? Rempublicam, inquit, ex parua magnam facere. Ego autem quod ait Ennius, Omnes mortales sese laudari exoptant, partim puto approbandum, partim cauendum. Ut enim appetenda est ueritas, que procul dubio est, etiamsi non laudetur, sola laudabilis; sic etiam ea, que facile subrepit, uanitas in hominum laude fugienda est: hec est autem, uel cum ipsa bona, que laudatione digna sunt, non putantur habenda, nisi laudetur ab hominibus homo; uel ea quoque uult in se multum quisque laudari, que  aut exigua laude, aut etiam uituperatione digniora sunt. Unde Horatius Ennio uigilantior ait:

Laudis amore tumes? Sunt certa piacula, que te
Ter pure lecto poterunt recreare libello. 

4. Ita tumorem de amore laudis humane, uel a se penitus morsum medicinalibus uerbis quasi excantandum putauit. Docuit itaque nos per Apostolum suum Magister bonus, neque propterea nos recte facere, ut laudemur ab hominibus, id est, finem recti nostri non in hominum laudibus ponere; et tamen propter ipsos homines querere laudes hominum. Etenim cum laudantur boni, non laudatis, sed laudantibus prodest. Nam illis, quantum ad ipsos attinet, quod boni sunt sufficit: sed eis, quibus expedit imitari bonos, gratulandum est, cum ab eis laudantur boni; quoniam sic indicant eos sibi placere, quos ueraciter laudant. Dicit ergo Apostolus quodam loco, Si hominibus placerem, Christi seruus non essem : et idem dicit alio loco, Placete omnibus per omnia, sicut et ego omnibus per omnia placeo; sed adiungens causam, non querens quod mihi utile est, sed quod multis, ut salui fiant . Ecce quid querebat in laude hominum, ubi etiam dicebat, De cetero, fratres, quecumque sunt uera, quecumque pudica, quecumque casta, quecumque sancta, quecumque carissima, quecumque bone fame, si qua uirtus, si qua laus, hec cogitate: que didicistis, et accepistis, et audistis et uidistis in me, hec agite; et Deus pacis erit uobiscum . Cetera igitur, que supra commemoraui, uirtutis nomine amplexus est, dicens, si qua uirtus: illud autem quod subiecit, quecumque bone fame, alio uno uerbo congruo prosecutus est dicendo, si qua laus. Quod itaque ait, Si hominibus placerem, Christi seruus non essem, sic utique accipiendum tanquam dixerit: Si bona que facio, fine laudis humane facerem, laudis amore tumescerem. uolebat ergo Apostolus placere omnibus, et eis placere gaudebat, non quorum laudibus tumescebat in seipso, sed quos laudatus edificabat in Christo. Cur ergo me non delectet laudari abs te, cum et uir bonus sis ne me fallas, et ea laudes que ames, et que amare utile ac salubre est, etiamsi non sint in me? neque hoc tibi tantum, sed etiam mihi prodest. Si enim non sunt in me, salubriter erubesco, atque ut sint inardesco. Ac per quod agnosco mea in laude tua, gaudeo me habere, et abs te illa ac meipsum diligi propter illa: que autem non agnosco, non solum ut ipse habeam, desidero consequi, uerum etiam ne semper in mea laude fallantur, qui me sinceriter diligunt.

5. Ecce quam multa dixi, et quid sit illud quod me longe amplius eloquio tuo, longe amplius laudibus meis in tuis litteris delectauit, non adhuc dixi. Quid autem putas esse, o bone homo, nisi quod te talem uirum, et non uisum feci amicum; si tamen non uisum dicere debeo, cuius non corpus, sed animam in ipsis tuis litteris uidi, ubi de te, non sicut antea fratribus meis, sed mihi credidi? Quis enim esses iam quidem acceperam, sed qualis erga me esses, nondum  tenebam. Ex hac amicitia tua etiam laudes meas, que me quo fine delectent satis dixi, multo uberius Ecclesie Christi non dubito profuturas; quandoquidem etiam labores meos in defensione Euangelii aduersus reliquias impiorum demonicolarum sic habes, sic legis, sic amas, sic predicas, ut in eis tanto fiam notior, quanto es ipse nobilior: eos enim latenter illustris illustras, clarusque declaras, et ubi prodesse posse perspicies, ignorari omnino non sines. Si unde id sciam queris: talis mihi apparuisti in litteris tuis. Hinc iam uide quantum me ille littere delectare potuerint: si bene de me existimas, cogitas quantum me Christi lucra delectent. Iamuero quod te ipsum, qui, ut scribis, a parentibus, ab auis, et postrema usque gentis prole Christi iura percipere potuisti, tamen aduersus gentiles ritus, ut nunquam alias, eisdem laboribus meis adiutum esse significas; parumne cogito quantum boni aliis, et quam multis, quam claris, et quam facile, quamque salubriter per illos ceteris quibus talia conueniunt, possint scripta nostra te commendante atque disseminante conferre? aut hoc cogitans possumne paruorum uel mediocrium gaudiorum iucunditate perfundi?

6. Quia igitur non potui uerbis explicare quantam delectationem de tuis litteris ceperim, unde me delectauerint, dixi: iam quod nequiui satis dicere, id est, quantum delectauerint, tibi coniiciendum relinquo. Sume itaque, mi fili, sume, uir bone et non in superficie, sed in christiana caritate christiane; sume, inquam, libros, quos desiderasti, Confessionum mearum: ibi me inspice, ne me laudes ultra quam sum; ibi non aliis de me crede, sed mihi; ibi me attende, et uide quid fuerim in meipso, per meipsum; et si quid in me tibi placuerit, lauda ibi mecum, quem laudari uolui de me; neque enim me. Quoniam ipse fecit nos, et non ipsi nos ; nos autem perdideramus nos, sed qui fecit, refecit. Cum autem ibi me inueneris, ora pro me ne deficiam, sed perficiar; ora fili, ora. Sentio quid dicam, scio quid petam; non tibi uideatur indignum, et quasi ultra merita tua: fraudabis me magno adiutorio, si non feceris. Non solum tu, sed etiam omnes qui ex ore tuo dilexerint, orate pro me: hoc eis me petiuisse indica, et si multum nobis tribuitis,  iussisse nos existimate quod petimus, et tamen date petentibus, uel obtemperate iubentibus. Orate pro nobis. Lege Litteras diuinas, et inuenies ipsos arietes nostros Apostolos petiisse hoc a filiis suis, siue precepisse auditoribus suis. Ego certe quoniam hoc a me petiisti pro te, quantum faciam, uidet qui exaudiat, qui uidebat quia et ante faciebam: sed redde etiam in hac re dilectionis uicem. Prepositi uestri sumus; grex Dei estis: considerate et uidete pericula nostra maiora esse quam uestra, et orate pro nobis. Hoc enim et nobis condecet et uobis, ut bonam rationem de uobis reddamus pastorum principi et omnium nostrum capiti, pariterque euadamus huius mundi periculosiores blanditias quam molestias, nisi cum pax eius ad hoc proficit, quod Apostolus orare nos monuit, ut quietam uitam et tranquillam agamus in omni pietate et caritate . Si enim desit pietas et caritas, quid est ab illis et a ceteris mundi malis tranquillitas et quies, nisi luxurie perditionisque materies, siue inuitamentum, siue adiumentum? Ut ergo habeamus quietam et tranquillam uitam in omni pietate et caritate, quod nos pro uobis, orate pro nobis, ubicumque estis, ubicumque sumus nusquam enim non est, cuius sumus.

7. Misi et alios libros quos non petisti, ne hoc tantummodo facerem quod petisti; de Fide rerum que non uidentur, de Patientia, de Continentia, de Prouidentia, et unum grandem de Fide et Spe et Charitate. Hos omnes si dum es intra Africam legeris, iudicium tuum mitte de illis; aut mitte nobis, aut quo nobis a domino fratre Aurelio mittatur, ibi dimitte: quanquam et ubicumque fueris speramus inde litteras tuas, et hinc tu, dum possumus, nostras. Suscepi gratissime que misisti; ubi et salutem meam quamuis corporalem, quoniam uis me utique sine impedimento male ualetudinis Deo uacare, et bibliothecam nostram, ut sint unde libri uel parentur uel reparentur, adiuuare dignatus es. Rependat tibi Dominus et hic et in futuro seculo bona, que talibus qualem te esse uoluit, preparauit. Pignus pacis apud te depositum, nostrumque utrique dulcissimum, sicut ante a me salutari, ita nunc resalutari peto.



QUARTA CLASSIS. Epistole a S. Augustino episcopo scripte, quarum tempus minus compertum est.



EPISTOLA CCXXXII [* 1Kb]  . Madaurenses idololatras ad ueram religionem hortatur, terrorem incutiens denuntiatione iudicii extremi, quod uenturum esse persuadet; quippe cum cetera de christiana religione in Scripturis predicta iam euenerint: et demum perstringit mysterium Trinitatis et Incarnationis.


 Dominis predicabilibus, et dilectissimis fratribus MADAURENSIBUS, quorum per fratrem Florentinum epistolam accepi, AUGUSTINUS.

1. Si forte illi qui inter uos catholici christiani sunt, talia mihi scripta miserunt, hoc tantum miror, quod non suo potius quam ordinis nomine. Si autem reuera omnes aut prope omnes ordinis uiri ad me dignati estis litteras dare, miror quod patri, et in Domino salutem scripsistis; quorum mihi superstitiosus  cultus idolorum, contra que idola facilius templa uestra quam corda clauduntur, uel potius que idola non magis in templis quam in uestris cordibus includuntur, cum magno est dolore notissimus: nisi forte iam de salute ipsa, que in Domino est, per quem me salutare uoluistis, tandem prudenti consideratione cogitatis. Nam si non ita est, queso uos, quid lesi, quid offendi beneuolentiam uestram, ut me titulo epistole uestre irridendum potius quam honorandum esse putaretis, domini predicabiles, et dilectissimi fratres?

2. Quod enim scripsistis, Patri Augustino, in Domino eternam salutem, cum legerem, tanta spe subito erectus sum, ut crederem uos ad ipsum Dominum, et ad ipsam eternam salutem aut iam esse conuersos, aut per nostrum ministerium desiderare conuerti. Sed ubi legi cetera, refriguit animus meus: quesiui tamen ab epistole perlatore utrum iam uel essetis christiani, uel esse cuperetis. Cuius responsione posteaquam comperi nequaquam uos esse mutatos, grauius dolui quod Christi nomen, cui iam totum orbem subiectum esse conspicitis, non solum a uobis repellendum, sed etiam in nobis irridendum esse credidistis. Non enim potui cogitare alterum Dominum, secundum quem posset episcopus pater a uobis uocari, preter Dominum Christum: et si esset hinc aliqua de interpretatione uestre sententie dubitatio, subscriptione epistole tolleretur, ubi aperte posuistis, Optamus te, domine, in Deo et Christo eius, per multos annos semper in clero tuo gaudere. Quibus omnibus perlectis atque discussis, quid mihi aliud occurrere potuit, aut cuilibet homini potest, nisi aut ueridico aut fallaci scribentium animo hec esse conscripta? Sed si ueridico animo ista scribitis, quis uobis ad hanc ueritatem interclusit uiam? quis aspera dumeta substrauit? quis rupium prerupta inimicus opposuit? postremo quis basilice ianuam ingredi cupientibus clausit, ut in eodem Domino per quem nos salutatis, eamdem salutem nobiscum habere nolitis? Si autem fallaciter atque irridenter hec scribitis, itane tandem mihi negotia uestra curanda imponitis, ut nomen eius per quem aliquid possum, audeatis non ueneratione debita attollere, sed insultatione adulatoria uentilare?

3. Sciatis me, karissimi, cum ineffabili pro uobis tremore cordis hec dicere: noui enim quanto grauiorem et perniciosiorem causam sitis habituri apud Deum, si frustra uobis hec dixero. Omnia que preteritis temporibus erga humanum genus maiores nostri gesta esse meminerunt, nobisque tradiderunt; omnia etiam que nos uidemus, et posteris tradimus, que tamen pertinent ad ueram religionem querendam et tenendam, diuina Scriptura non tacuit; sed ita omnino cuncta transeunt, ut transitura esse predicta sunt. uidetis certe populum Iudeorum auulsum a sedibus suis, per omnes fere terras disseminatum atque diffusum: et origo eiusdem populi, et incrementa, et regni amissio, et per cuncta dispersio, sicut predicta, ita facta sunt. uidetis certe ex ipso populo uerbum Dei legemque prodeuntem per Christum, qui ex illis  mirabiliter natus est, omnium gentium fidem occupasse atque tenuisse: ita hec omnia prenuntiata legimus, ut uidemus. uidetis certe multos precisos a radice christiane societatis, que per Sedes Apostolorum et successiones episcoporum certa per orbem propagatione diffunditur, de sola figura originis, sub christiano nomine, quasi arescentia sarmenta gloriari, quas hereses et schismata nominamus: preuisa, predicta, scripta sunt omnia. uidetis certe simulacrorum templa partim sine reparatione collapsa, partim diruta, partim clausa, partim in usus alios commutata; ipsaque simulacra uel confringi, uel incendi, uel includi, uel destrui: atque ipsas huius seculi potestates, que aliquando pro simulacris populum christianum persequebantur, uictas et domitas, non a repugnantibus, sed a morientibus Christianis, et contra eadem simulacra pro quibus Christianos occidebant, impetus suos legesque uertisse, et imperii nobilissimi eminentissimum culmen ad sepulcrum piscatoris Petri, submisso diademate, supplicare.

4. Hec omnia Scripture diuine, que in manus omnium iam uenerunt, ante longissima tempora futura esse testate sunt. Hec omnia tanto robustiore fide letamur fieri, quanto maiore auctoritate predicata esse in sanctis Litteris inuenimus. Numquidnam, obsecro uos, numquidnam solum iudicium Dei, quod inter fideles atque infideles futurum esse in eisdem Litteris legimus, cum illa omnia sicut predicta sunt uenerint; numquidnam solum iudicium Dei uenturum non esse putabimus? Imo uero ueniet, sicut illa omnia uenerunt. Nec quisquam erit homo nostrorum temporum, qui se in illo iudicio de sua possit infidelitate defendere; cum Christum cantet et iustus ad equitatem, et periurus ad fraudem, et rex ad imperium, et miles ad pugnam, et maritus propter regimen, et uxor propter obsequium, et pater propter preceptum, et filius propter obedientiam, et dominus propter dominationem, et seruus propter famulatum, et humilis ad pietatem, et superbus ad emulationem, et diues ut porrigat, et pauper ut sumat, et ebriosus ad phialam, et mendicus ad ianuam, et bonus ut prestet, et malus ut fallat; et christianus uenerator, et paganus adulator, omnes Christum cantant, et qua uoluntate atque ore cantent, eidem ipsi quem cantant rationem sine dubio reddituri sunt.

5. Est quiddam inuisibile, ex quo Creatore principio sunt omnia que uidemus, summum, eternum, incommutabile et nulli effabile nisi tantum sibi. Est quiddam, quo se ipsa summitas maiestatis narrat et predicat, non impar gignenti atque narranti uerbum, quo ille qui uerbum gignit, ostenditur. Est quedam sanctitas, omnium que sancta fiunt sanctificatrix, ipsius incommutabilis uerbi per quod narratur illud principium, et ipsius principii quod pari se uerbo narrat, inseparabilis et indiuisa communio. Quis autem hoc totum, quod non dicendo dicere conatus sum, et dicendo non dicere; quis hoc possit serenissima et sincerissima mente contueri, eoque contuitu beatitudinem ducere, atque in id quod intuetur deficiens quodammodo  se obliuisci, et pergere in illud cuius uisio nobis inuisibilis est [1 1Kb] , quod est immortalitate indui, et obtinere eternam salutem, per quam me salutare dignamini? Quis hoc possit, nisi qui omnes superbie sue toros inanes, peccata sua confitens, complanauerit, seque substrauerit mitem atque humilem ad excipiendum Deum doctorem?

6. Quoniam ergo a uanitate superbie prius ad humilitatem deponendi sumus, ut inde surgentes solidam celsitudinem teneamus; non potuit hoc nobis tanto magnificentius, quanto blandius inspirari, ut nostra ferocitas non ui, sed persuasione sedaretur, nisi uerbum illud, per quod se Angelis indicat Deus Pater, quod uirtus et Sapientia eius est, quod corde humano uisibilium rerum cupiditate cecato uideri non poterat, personam suam in homine agere atque ostendere dignaretur, ut magis homo timeret extolli fastu hominis, quam humiliari exemplo Dei. Itaque non Christus regno terreno decoratus, nec Christus terrenis opibus diues, nec Christus illa terrena felicitate prefulgens; sed Christus crucifixus, per totum terrarum orbem predicatur. Quod riserunt prius populi superborum, et adhuc rident reliquie: crediderunt autem prius pauci, nunc populi; quia tunc ad fidem paucorum, et contra irrisionem populorum, cum Christus crucifixus predicaretur, claudi ambulabant, muti loquebantur, surdi audiebant, ceci uidebant, mortui resurgebant. Sic tandem animaduertit terrena superbia, nichil in ipsis terrenis esse potentius humilitate diuina , ut etiam saluberrima humilitas humana, contra insultantem sibi superbiam, diuine imitationis patrocinio tueretur.

7. Expergiscimini aliquando, fratres mei, et parentes mei  Madaurenses; hanc occasionem scribendi uobis Deus mihi obtulit. Quantum potui quidem in negotio fratris Florentini, per quem litteras misistis, sicut Deus uoluit, adfui et adiuui; sed tale negotium erat, quod etiam sine opera mea facile peragi posset: prope omnes enim domus ipsius homines, qui apud Hipponem sunt, nouerunt Florentinum, et multum eius orbitatem dolent. Sed epistola mihi a uobis missa est, ut non impudens esset epistola mea, cum, occasione a uobis accepta, idolorum cultoribus de Christo aliquid loqueretur. Sed obsecro uos, si eum non inaniter in ea epistola nominastis, ut non inaniter uobis ista scripserim. Si autem me irridere uoluistis, timete illum quem prius iudicatum irrisit superbus orbis terrarum, et nunc iudicem subiectus exspectat: erit enim testis affectus in uos cordis mei, per hanc, quantum potui paginam expressus; erit testis uobis in iudicio eius qui credentes sibi confirmaturus est, et incredulos confusurus. Deus unus et uerus uos ab omni huius seculi uanitate liberatos conuertat ad se, domini predicabiles, et dilectissimi fratres.



EPISTOLA CCXXXIII [* 1Kb]  . Augustinus Longiniano pagano philosopho, prouocans illum ad scribendum quonam modo Deum colendum credat, quidue de Christo sentiat.


LONGINIANO AUGUSTINUS.

Solere aiunt quemdam ueterum dicere, quibus satis persuasum esset ut nichil mallent se esse quam uiros bonos, his reliquam facilem esse doctrinam. Hanc sententiam  longe antiquior prophetica iam precesserat, precipiens homini breuiter et simul, non tantum ut se nichil malit esse quam bonum, uerum etiam unde fiat bonus: Diliges, inquit, Dominum Deum tuum ex toto cordo tuo, et ex tota anima tua, et ex tota mente tua ; et, Diliges proximum tuum tanquam teipsum . Hoc cui persuasum esset, non ei reliquam facilem, sed eam totam esse doctrinam duntaxat utilem ac salubrem. Multe enim doctrine sunt, si tamen doctrine dicende sunt, uel superflue, uel noxie. ueterum Libris Christus attestans: In his, inquit, duobus preceptis tota lex pendet et Prophete . Proinde, quia mihi uideor inspexisse tanquam in speculo sermocinationis mecum tue, nichil te esse malle quam uirum bonum; Deum, quo nichil est melius, et unde humanus animus haurit ut bonus sit, quonam modo colendum credas, audeo percontari: nam quod eum colendum credas, iam teneo. Quero etiam quid de Christo sentias. Quod enim eum non paruipendas, aduerti: sed utrum ea et sola uia que ab illo demonstrata est, ad uitam beatam perueniri posse existimes, et aliqua ex causa non eam negligas ire, sed differas; an et aliam uel alias ad tam opimam et pre omnibus appetendam possessionem uias esse arbitreris, et aliquam earum iam te ingredi credas, nosse cupio, ut opinor, non impudenter. Diligo enim te propter id quod supra dixi, meque abs te diligi non temere existimo; nec ulla de re alia inter eos qui se beneuole nouerunt, sermo fructuosior, uel impenditur, uel reposcitur, uel accipitur, uel recipitur, quam unde boni beatique sumus.





EPISTOLA CCXXXIu [* 1Kb]  . Longinianus Augustino, ad id respondens iuxta Trimegistum et Platonicos, per minores deos perueniri ad summum Deum, sed non sine sacris purificatoriis.

Domino uenerando, et uere ac merito percolendo sancto patri AUGUSTINO, LONGINIANUS.

1. Beatus sum, et relucentis puro uirtutis tue lumine admodum illustratus, qui dignum me diuini tui affaminis honore cumulandum esse duxisti. Sed graue mihi onus et difficillimam respondendi prouinciam, domine uenerande, satis imponis, precipue tuis percontationibus, et sub hoc tempore in talibus explicandis, per mee opinionis sententiam, id est, a pagano homine. Questionibus  siquidem abundet quod ex parte uel iamdudum inter nos conuenerit, uel nunc identidem litteris magis magisque conueniat preceptis, non dicam tantum Socraticis, nec tuis, Romanorum uir uere optime, propheticis, aut paucis Ierosolymiticis; sed etiam Orpheicis atque Ageticis, et Trimegisticis, longe ante illis antiquioribus, et pene rudibus adhuc seculis diis auctoribus enatis, et toti orbi terre certis limitibus partite trifariam diuinitus ostensis, priusquam nomen aut Europa caperet, aut Asia acciperet, aut Libya possideret uirum bonum, ut tu, medius fidius, et eris et fuisti. Siquidem adhuc post hominum memoriam nisi Xenophontis figmentis composite fabule schema concedas, adhuc audierim, legerim, uiderim neminem, aut certe post unum, nullum, quod, Deo teste, bono periculo certoque dixerim, nisi te, Deum et conniti semper agnoscere, et posse puritate animi, corporisque proiecta grauedine sectari facillime, et spe perfecte conscientie, non dubia credulitate tenere.

2. uerum qua uia effici possit, magis est ut tu non nescias, et mihi non insinuato extrinsecus aliquo dissertes, quam ut a me, domine percolende, scias. Quia tunc, fateor, huius boni in sedem profecturus sufficiens, ut mea expetunt sacerdotia, minime necdum, et si tamen potuero, uiaticum colligo. uerum quid traditum sancte atque antiquitus teneam atque custodiam, ut potuero paucis edicam. uia est in Deum melior, qua uir bonus, piis, puris, iustis, castis, ueris dictis factisque, sine ulla temporum [1 1Kb] mutatorum captata iactatione probatus, et deorum comitatu uallatus, Dei utique potestatibus emeritus; id est, eius unius, et uniuersi, et incomprehensibilis, et ineffabilis, infatigabilisque Creatoris impletus uirtutibus, quos, ut uerum est, Angelos dicitis, uel quid alterum post Deum uel cum Deo, aut a Deo, aut in Deum intentione animi mentisque ire festinat. uia est, inquam, qua purgati antiquorum sacrorum piis preceptis expiationibusque purissimis, et abstemiis obseruationibus decocti, anima et corpore constantes deproperant.

3. De Christo autem tue iam credulitatis carnali et spiritu Deo [2 1Kb] , per quem in illum summum, beatum, uerum, et patrem omnium ire securus es, domine pater percolende, non audeo nec ualeo quid sentiam exprimere; quia quod nescio, difficillimum credo definire. Ut autem me cultorem tuarum uirtutum dignatus es iam olim scienti insinuare quod diligas, satis ad bone uite testimonium habeo, quod cum ne tibi displiceam, qui Deo te animamque tuam quotidie insinuas, custodio: intelligis procul dubio quod et ego te delectabiliter diligam, cum tui iudicii de me habiti normam lineamque accipiens teneam. Sed ante omnia, queso te, ut exiguissime opinioni mee ueniam concedas, et sermoni meo ad te, quia cegisti, remisso forte, incongruo facile indulgeas, et me quid de his existimes, uel tu quid sentias, sanctis scriptis tuis, ut ille ait, iam non melle, sed nectare dulcioribus , si mereor, informare digneris. Dei pietate perfruaris, domine pater, ac perpetua sanctitate Deo placeas, quod necesse est.



EPISTOLA CCXXXu  . Augustinus Longiniano, explanari querens cur putari opus sacrificiis purificatoriis ei qui iam diuinis uirtutibus sit circumuallatus.


LONGINIANO AUGUSTINUS.

1. Cepi fructum scripti mei, rescriptum scilicet Beneuolentie tue. Unde iam uideo exortum et exorsum inter nos magne hac de re magna disputationis quasi sementem: hoc est quod uolebam prius, deinde quod adhuc uolo, Deus adiuuabit. Id autem est, ut hoc ceptum debito ac salubri fine claudatur. Proinde, quod de Christo nichil temere tibi negandum uel affirmandum putasti, hoc in pagani animo temperamentum non inuitus acceperim. Quod uero etiam scriptis meis doceri te cupis de hac re, nequaquam abnuam, neque desistam huic tam bone mihique carissime seruire uoluntati tue. Sed prius opus est eliquare quodammodo, perspicuamque sumere sententiam tuam de antiquis sacris. Cum enim dixisses eam uiam in Deum esse meliorem, qua uir bonus, piis, iustis, puris, castis, ueris dictis factisque sine ulla temporum mutatorum captata iactatione probatus, et deorum comitatu uallatus, Dei utique potestatibus emeritus; id est, eius unius, et uniuersi, et incomprehensibilis, et infatigabilis, ineffabilisque Creatoris adimpletus uirtutibus, quos, ut uerum est, Angelos dicitis, uel quid alterum post Deum, uel a Deo, uel cum Deo, aut in Deum intentione animi mentisque ire festinat ; cum addidisti, et aisti: uia est, inquam, qua purgati antiquorum sacrorum piis preceptis, expiationibusque purissimis, et abstemiis obseruationibus decocti, anima et corpore constantes deproperant.

2. In his uerbis sentio, ni fallor, uideri tibi non sufficere ad uiam qua itur ad Deum, uti uir bonus, piis, iustis, puris, castis, ueris dictis factisque promereatur deos, quorum comitatu uallatus in illum summum Deum omnium creatorem ire festinet, nisi etiam sacrorum antiquorum piis preceptis expiationibusque purgetur. Quamobrem uelim scire quid arbitreris esse per sacra purgandum in eo qui pie, iuste, pure, ueraciterque uiuendo promeretur deos, et per eos unum illum deorum Deum. Si enim adhuc sacris purgandus est, utique mundus non est: et si mundus non est, pie, iuste, pure casteque non uiuit. Si enim iam ita uiuit, iam mundus est: porro iam mundum atque purum, quid opus est sacris expiando purgari? Itaque hic nodus est disputationis nostre, quo soluto consequentia uidebimus: uiuatne homo bene, ut sacris purgetur; an sacris purgetur, ut bene uiuat: an ipse quantuscumque bene uiuendi in homine modus nondum sit idoneus ad beatam uitam, que ex Deo capitur, nisi accedant adiumenta sacrorum; an bene uiuendi quedam uelut portio sit etiam sacra percipere, scilicet ut non aliud sit bene uiuere, aliud sacrate uiuere, sed bene uiuendi terminis etiam sacrata uita claudatur. Horum quatuor que proposui, quod potissimum probes, queso te litteris aperire non pigeat. Plurimum quippe interest ad id quod suscepimus  inter nos colloquendo peragere, ne cum multa non necessaria, tanquam ea sentias que forte non sentis, refellere molior, tempus necessarium in superfluis insumatur. Onerare te itaque epistola nolui, ut te cito rescribente cetera contexamus.



EPISTOLA CCXXXuI [* 1Kb]  . Augustinus Deuterio episcopo, significat se uictorinum hypodiaconum qui clam docuerat heresim Manicheorum, deprehensum e clericorum ordine submouisse; admonens ne illic recipiatur ad penitentiam, nisi prodat quotquot nouit eodem infectos errore. Docet autem qui apud Manicheos fuerint auditores, qui electi.

Domino beatissimo, et uenerabiliter carissimo fratri et cepiscopo DEUTERIO, AUGUSTINUS, in Domino salutem.

1. Nihil melius me facere posse arbitratus sum, quam ut tue Sanctitati potissimum scriberem, ne per negligentiam in uestra [1 1Kb] prouincia Domini nostri Iesu Christi ouile uastet inimicus, qui non desinit insidiari, ut perdat animas tam magno pretio comparatas. Mallianensem quemdam subdiaconum uictorinum [2 1Kb] , apud nos constitit esse Manicheum, et in tam sacrilego errore sub nomine clerici latitabat: nam est etiam etate iam senex. Ita est autem manifestatus, ut etiam ipse a me interrogatus, antequam a testibus coargueretur, negare non posset. Tot enim et tales esse iam sciebat, quibus se incautus effuderat, ut nichil aliud, si negare tentaret, quam, non dico impudentissimus, sed insanissimus appareret. Auditorem sane Manicheorum, non electum se esse confessus est.

2. Auditores autem qui appellantur apud eos, et carnibus uescuntur, et agros colunt, et, si uoluerint, uxores habent; quorum nichil faciunt qui uocantur electi. Sed ipsi auditores ante electos genua figunt, ut eis manus supplicibus imponantur [3 1Kb] non a solis presbyteris, uel episcopis, aut diaconibus eorum, sed a quibuslibet electis. Solem etiam et lunam cum eis adorant et orant [4 1Kb] . Die quoque dominico cum illis ieiunant, et omnes blasphemias cum illis credunt, quibus Manicheorum heresis detestanda est; negantes scilicet Christum natum esse de uirgine, nec eius carnem ueram confitentes fuisse, sed falsam: ac per hoc et falsam eius passionem, et nullam resurrectionem fuisse contendunt. Patriarchas Prophetasque blasphemant. Legem per famulum Dei Moysen datam, non a uero Deo dicunt, sed a principe tenebrarum. Animas non solum hominum, sed etiam pecorum, de Dei esse substantia, et omnino partes Dei esse arbitrantur. Deum denique bonum et uerum dicunt cum tenebrarum gente pugnasse, et partem suam tenebrarum principibus miscuisse, eamque toto mundo inquinatam  et ligatam per cibos electorum suorum, ac per solem et lunam purgari asseuerant: et quod purgari de ipsa parte Dei non potuerit, in fine seculi eterno ac penali uinculo colligari; ut non solum uiolabilis et corruptibilis et contaminabilis credatur Deus, cuius pars potuit ad mala tanta perduci, sed non possit saltem totus a tanta coinquinatione et immunditia et miseria uel in fine seculi purgari.

3. Has cum illis intolerabiles blasphemias, subdiaconus iste quasi catholicus, non solum credebat, sed quibus uiribus poterat, edocebat. Nam docens patefactus est, cum se quasi discentibus credidit. Rogauit me quidem, posteaquam se Manicheorum auditorem esse confessus est, ut eum in uiam ueritatis doctrine catholice reuocarem: sed, fateor, eius fictionem sub clerici specie uehementer exhorrui, eumque cercitum pellendum de ciuitate curaui. Nec mihi hoc satis fuit, nisi et tue Sanctitati cum meis litteris intimarem, ut a clericorum gradu congrue ecclesiastica seueritate deiectus, cauendus omnibus innotescat. Petenti autem penitentie locum, tunc credatur, si et alios quos illic nouit esse, manifestauerit uobis, non solum in Malliana, sed in ipsa tota omnino prouincia.



EPISTOLA CCXXXuII [* 1Kb]  . Augustinus Ceretio, de Priscillianistarum fraude in Scripturis, cum sacris, tum apocryphis exponendis; deque hymno quem a Christo dictum esse fingentes preferebant canonicis Litteris.

Domino beatissimo, et merito uenerabili fratri et cepiscopo CERETIO, AUGUSTINUS, in Domino salutem.

1. Lectis his que misit Sanctitas tua, uidetur mihi Argirius in Priscillianistas aut nesciens irruisse, ita ut omnino utrum ipsi essent Priscillianiste ignoraret, aut iam eiusdem heresis retibus implicatus. Nam scripturas illas Priscillianistarum esse non dubito. uix autem mihi uacare utcumque potuit, aliis atque aliis sine intermissione necessitatibus superantibus, ut unus mihi saltem totus ex duobus ipsis codicibus legeretur. Nescio quo enim modo alius aberrauit, et diligentissime inter nostros requisitus nullo modo potuit inueniri, domine beatissime, et merito uenerabilis pater.

2. Hymnus sane quem dicunt esse Domini nostri Iesu Christi, qui maxime permouit uenerationem tuam, in scripturis solet apocryphis inueniri. Que non proprie Priscillianistarum sunt, sed alii quoque heretici eis nonnullarum sectarum impietate uanitatis utuntur; inter se quidem diuersa sentientes, unde suas quisque uarias hereses sunt secuti, sed scripturas istas habent in sua diuersitate communes, easque illi precipue frequentare assolent, qui Legem ueterem et Prophetas canonicos non accipiunt. Negant enim hec ad Deum bonum, et ad Christum eius Filium pertinere; sicut Manichei, sicut Marcioniste, et ceteri quibus hec blasphemia damnabilis placuit.  Qui etiam in Scripturis canonicis Testamenti Noui, hoc est in ueris euangelicis et apostolicis Litteris, non accipiunt omnia, sed quod uolunt, et libros eligunt quos accipiant, aliis improbatis. Sed et in singulis quibusque libris loca distinguunt que putant suis erroribus conuenire: cetera in eis pro falsis habent. Nam quidam Manichei canonicum librum, cuius titulus est Actus Apostolorum, repudiant. Timent enim euidentissimam ueritatem, ubi apparet sanctus Spiritus missus, qui est a Domino Iesu Christo in euangelica ueritate promissus . Sub eius quippe Spiritus nomine, a quo penitus alieni sunt, indocta hominum corda decipiunt, mira cecitate asserentes eamdem Domini promissionem in suo heresiarcha Manicheo esse completam. Quod et illi heretici faciunt, qui uocantur Cataphryges, dicentes, per nescio quos insanos, Montanum scilicet et Priscillam, quos et proprios suos prophetas habent, uenisse Spiritum sanctum, quem Dominus missurum se esse promisit.

3. Priscillianiste uero accipiunt omnia, et canonica et apocrypha simul. Sed quecumque que contra eos sunt, in sue peruersitatis sensus aliquando callida et astuta, aliquando ridicula et hebeti expositione peruertunt. Nec saltem ita ut ea ipsa, que exponunt ab sue secte hominibus alienis, uera esse credant; alioquin aut catholici essent, aut non multum a ueritate alieni, qui et in ipsis scripturis apocryphis sensus catholicos inuenirent, aut inuenire uelle uiderentur: sed cum ipsi alia cum suis sentiant, atque inter suos doceant, siue discant, que non audent prodere, quoniam re uera nefaria sunt et detestanda; tamen fidem catholicam eis quos timent, predicant, non quam teneant, sed sub qua lateant. Possunt enim aliqui heretici reperiri fortasse immundiores, sed nullus istis fallacia comparatur. Alii quippe, ut sunt hominum uitia, de huius uite consuetudine uel infirmitate mentiuntur: isti autem in ipsa nefaria doctrina heresis sue preceptum habere perhibentur, ut occultandorum dogmatum suorum causa, etiam cum falsa iuratione mentiantur. Hi qui eos experti sunt, et ipsorum fuerant, atque ab eis Dei misericordia liberati sunt, etiam uerba ipsa precepti huius ista commemorant:

Iura, periura, secretum prodere noli.

4. Proinde ut sine ulla difficultate uideatur quam non hoc sentiunt de scripturis apocryphis, quod se exponere simulant, ratio consideranda est quam reddere uidentur, ut eisdem scripturis tanquam diuina tribuatur auctoritas, ut quod scelestius est, etiam canonicis preferant. Habes uerba eorum in illo codice ita posita: Hymnus Domini, quem dixit secrete sanctis Apostolis discipulis suis, quia scriptum est in Euangelio, »Hymno dicto, ascendit in montem« ; et qui in canone non est positus, propter eos qui secundum se sentiunt, et non secundum spiritum et ueritatem Dei, eo quod scriptum est, »Sacramentum regis bonum est abscondere; opera autem Dei reuelare honorificum est .« Ista est magna eorum  ratio cur iste hymnus non sit in canone, quia uelut sacramentum regis abscondendum fuit his qui secundum carnem sentiunt, et non secundum spiritum et ueritatem Dei. Ergo Scripture canonice non pertinent ad sacramentum regis, quod istis abscondendum uidetur; et eis conscripte sunt, qui secundum carnem sentiunt, et non secundum spiritum et ueritatem Dei. Quod quid est aliud, quam dicere Scripturas sanctas canonicas nec secundum spiritum Dei sapere, nec pertinere ad ueritatem Dei? Quis hoc audiat? quis ualeat sustinere tante impietatis horrorem? Aut si Scripture canonice spiritualiter a spiritualibus, carnaliter a carnalibus sentiuntur; cur non est et iste hymnus in canone, si et ipsum spirituales spiritualiter, carnales carnaliter sentiunt?

5. Deinde quid cause est ut eumdem hymnum isti secundum Scripturas canonicas conentur exponere? Si enim propterea non est in Scripturis canonicis, quia ille Scripture carnalibus, hymnus autem iste spiritualibus scriptus est; quomodo de Scripturis ad carnales homines pertinentibus exponitur hymnus, qui non pertinet ad carnales? Si enim, uerbi gratia, propterea [1 1Kb] in isto hymno cantatur et dicitur, Soluere uolo, et solui uolo, quia, sicut isti hec uerba exponunt, soluit nos Dominus Christus a conuersatione seculi, ut non iterum ligemur in eo; hec in Scripturis canonicis utique didicimus, quod soluat nos Dominus a conuersatione seculi, et quia in eo non debemus iterum colligari. Nam quid est aliud, Dirupisti uincula mea ? quid est aliud, Dominus soluit compeditos ?. Iam solutos autem Apostolus admonet dicens, State ergo, et ne iterum seruitutis iugo detineamini : et apostolus Petrus dicit, Si enim refugientes coinquinationes mundi in cognitione Domini nostri et Saluatoris Iesu Christi, his rursus impliciti superantur; facta sunt eis posteriora deteriora prioribus ; sic ostendens, cum soluti fuerimus, alligari nos mundo iterum non debere. Cum itaque ista in canone, siue ex his testimoniis que commemoraui, siue ex aliis plurimis manifesta sint, et legi et predicari non cessent; quid est quod isti hunc hymnum, ubi, ut secundum ipsos loquar, uerba obscurissime sunt posita, propterea dicunt in canone non esse, ne uelarentur carnalibus? cum potius ea uideamus in canone reuelata, in hoc autem hymno omnino uelata, sicut ipsi asserunt; nam sicut magis credendum est, prorsus non sunt ipsa, sed nescio que alia, que tali expositione multo amplius uelant, et reuelare formidant.

6. Nam utique si hoc illis uerbis significatur, quod nos soluit Dominus a conuersatione seculi, et ut non iterum ligemur in eo; non diceretur, Soluere uolo, et solui uolo, sed, Soluere uolo, et eos quos soluero, ligari nolo. Aut si membra sua, id est, fideles suos in se transfigurat, quemadmodum ait, Esuriui, et dedistis mihi manducare ; diceret potius, Solui uolo, et ligari nolo. Aut si propterea ipse soluit, et ipse soluitur, quia soluit caput, membra soluuntur,  que persequebatur cui clamauit de celo, Saule, Saule, quid me persequeris ? hoc quidem uerborum istorum expositor iste non dixit; sed etiamsi dixisset, id ei responderemus quod paulo ante respondimus: quoniam hec in Scripturis canonicis legimus, ibi intelligimus, inde firmamus, inde quotidie predicamus. Quid est igitur quod iste hymnus dicitur carnalibus fuisse subtractus, ut non poneretur in canone, cum quod in illo opertum est, in canone apertum sit? An usque adeo desipiunt, imo insaniunt, ut audeant dicere sacramentum regis in hoc hymno absconditum esse spiritualibus, in canone autem manifestum esse carnalibus?

7. Hoc de superioribus eiusdem hymni uerbis dici potest, ubi ait: Saluare uolo, et saluari uolo. Si enim, sicut ipsi exponunt, hoc ista uerba significant, quod saluamur a Domino per Baptismum, et saluamus, id est custodimus in nobis Spiritum datum nobis per Baptismum; nonne istum sensum Scriptura canonica clamat, ubi legimus, Saluos nos fecit per lauacrum regenerationis ? et ubi nobis dicitur, Spiritum nolite exstinguere ? Quomodo ergo iste hymnus in canone ideo non est, ne carnalibus innotescat, cum id quod in illo obscurum est, in canone luceat; nisi quia sub hac qualicumque expositione, quam quibuslibet aliis obtendunt, illud quod hic ipsi sapiunt, occultare conantur? qui tamen usque adeo ceci sunt, ut etiam quedam uerba de ipso canone adhibeant ad exponendum hymnum, quem propterea dicunt in canone non esse, ne sacramentum regis carnalibus proderetur. Quid ergo faciunt in canone clarius posita, per que in isto hymno aperiantur obscura?

8. Nam si hoc, ut dicunt, intelligendum est in isto hymno, ubi ait, Generari uolo, quod in canonica Epistola Pauli apostoli scriptum est, Quos iterum parturio donec Christus formetur in uobis : si hoc intelligendum est in isto hymno ubi ait, Cantare uolo, quod in Psalmo canonico scriptum est, Cantate Domino canticum nouum : si hoc intelligendum est in isto hymno, ubi ait, Saltate cuncti, quod scriptum est in cantico euangelico, Cantauimus uobis, et non saltastis: si hoc intelligendum est in isto hymno, Plangere uolo, tundite uos omnes, quod scriptum est in cantico euangelico, Planximus uobis, et non luxistis : si, Ornare uolo, et ornari uolo, hoc significat in isto hymno, quod scriptum est in canone, Habitare Christum per fidem in cordibus uestris ; et, uos estis templum Dei, et Spiritus Dei habitat in uobis : si quod ait in isto hymno, Lucerna sum tibi, ille qui me uides, hoc significat, quod scriptum est in Psalmo canonico, In lumine tuo uidebimus lumen : si quod ait in isto hymno, Ianua sum tibi quicumque me pulsas, hoc significat quod in Psalmo canonico legitur, Aperite mihi portas iustitie; ingressus in eis, confitebor Domino ; et in alio psalmo, Tollite portas principes uestri, et eleuamini porte eternales, et introibit rex glorie : si quod ait in isto  hymno, Qui uides quod ago, tace opera mea, hoc significat quod scriptum est in libro Tobie, Sacramentum regis bonum est abscondere : cur iste hymnus non esse in canone propterea dicitur, ut sacramentum regis abscondatur carnalibus; cum ea que in isto hymno exponuntur, etiam in canone legantur, et sic ibi reperiantur manifesta, ut per hec illa exponantur obscura: nisi quia istas expositiones habent in quibus lateant; in uerbis uero illius hymni, quem exponere se simulant, hoc sapiunt quod alienis exponere timeant?

9. Longum est cuncta disputando monstrare. uerum ex his que diximus, cetera considerare facillimum est, et uidere ea que in expositione huius hymni bona et honesta dicunt, etiam in canone reperiri. Unde illa eorum non ratio, sed tergiuersatio est, ideo illum esse a canone separatum, quia carnalibus hominibus abscondendum regis fuerat sacramentum. Unde non immerito creduntur istis expositionibus non aperire uelle quod legunt, sed potius operire quod sentiunt. Nec mirum, quandoquidem ipsum Dominum Iesum loquentem, non per ora Prophetarum, uel Apostolorum, uel Angelorum, sed per os proprium, illusorem potius quam ueritatis doctorem fuisse crediderunt. Huic utique hymno diuinam tribuentes auctoritatem, ubi eum dixisse nescio quis eiusdem hymni conditor finxit, uerbo illusi cuncta, et non sum illusus in totum; respondeant, si possunt, egregii spirituales, quo eamus, cui aures aperiamus, cui loquenti utcumque credamus, in cuius promissione spem ponamus, si uerbo cuncta Christus illusit, si uerbo cuncta omnipotens magister illusit, si uerbo cuncta ille qui est Unigenitus uerbum Dei Patris illusit. Quid ulterius loquar de perditis uaniloquis, et mentis seductoribus, primum sue, deinde ceterorum, quos sibi ad interitum predestinatos eternum consociare potuerunt? Rescripsi uenerationi tue, et multo serius quam uolueram, et plura quam disposueram. Optime facitis uigilanter lupos cauere; sed etiam pro sanandis ouibus, si quas forte uiolauerint, siue iam uulnerauerint, pastorali diligentia, ipso adiuuante pastorum Domino, laborate.



EPISTOLA CCXXXuIII [* 1Kb]  . Augustinus Pascentio, domus regie comiti ariano, qui ipsum ad colloquium apud Carthaginem prouocarat , et in professione fidei eluserat, ac post iactarat Augustinum ab ipso superatum; scripto reddit rationem fidei sue, de tribus personis et uno Deo, deque uerbo .



CAPUT PRIMUM.

1. uolueram quidem, petente te atque instante, ut meminisse dignaris, imo pro merito etatis ac dignitatis tue iubente te, de fide christiana etiam presens cum presente, in quantum mihi facultatem Dominus largiretur, conferre sermonem. Sed quia tibi post prandium displicuit quod inter nos mane placuerat, ut a notariis uerba nostra exciperentur; ne ulterius dicas, quod te audio non tacere, non  me fuisse ausum tibi dicere fidem meam, his litteris accipe quod et tu legas, et cui uolueris legendum tradas, et quod uolueris uicissim scribendo ipse respondeas. Iniquum est enim ut quisque de alio iudicare uelit, et iudicari de se nolit.

2. Et de preterito quidem placito nostro, quod condicto meridiano implere noluisti, facile existimari potest quis nostrum fidei sue fiduciam non habuerit: utrum qui uolebat ut diceretur, et timebat ne teneretur; an qui usque adeo nolebat eam disceptantium iudicio subtrahi, ut mandata litteris uellet etiam legentium memorie commendari, ne quisquam uel obliuione opinatus, uel dissensione irritatus, diceret ab aliquo nostrum aut non esse dictum quod dictum erat, aut dictum esse quod dictum non erat. In his enim solent latebras sue male defensionis inquirere, qui contentionis sunt cupidiores quam ueritatis. Hoc autem nec a te nec a me, nec de te nec de me dici posset, si in fide condicti permaneres, ut uerba nostra exciperentur et scriberentur; presertim quia tu ipse in iis uerbis quibus fidem tuam pronuntiasti, quoties ea repetisti, toties uariasti, quod nulla credo fraude, sed obliuione factum esse.

3. Nam primo dixisti credere te in Deum Patrem omnipotentem, inuisibilem, ingenitum, incapabilem: et in Iesum Christum Filium eius, Deum [1 1Kb] , natum ante secula, per quem facta sunt omnia; et in Spiritum sanctum. Quibus ego auditis, cum respondissem nondum a te quidquam dictum quod mee fidei repugnaret, et ideo, si ea scripsisses, me his etiam posse subscribere; ad hoc nescio quomodo res perducta est, ut accepta charta, ea ipsa que dixeras, uelles etiam litteris tua manu exprimere. Quod cum mihi ad legendum dedisses, animaduerti minus te scripsisse, Patrem, cum scripsisses, Deum omnipotentem, inuisibilem, ingenitum, innatum. Quod ubi commemoraui, non post multam allegationem addidisti, Patrem: et incapabilem quidem, quod uerbis dixeras, scripto pretermiseras; sed nulla hinc a me facta commemoratio est.

4. Deinde cum dixissem me paratum esse subscribere adhuc illa uerba etiam mea esse posse, prius quesiui, ne quod in mentem uenerat, laberetur, utrum alicubi Scripturarum diuinarum legeretur, Pater ingenitus. Hoc autem feci, quia in exordio sermonis nostri cum Arius et Eunomius commemorati essent, non a me, sed a fratre meo Alypio, requirente quemnam eorum secutus esset Auxentius, qui abs te fuerat non parua predicatione laudatus; exclamando anathematizasti et Arium et Eunomium: tum continuo flagitasti ut et nos anathematizaremus , quasi quisquam homo esset, qui hoc uocaretur, sicut Arius et Eunomius. Deinde uehementer exigebas ut hoc uerbum tibi in Scripturis ostenderemus, et statim nobis communicares. Respondebatur a nobis, quia nos latine loqueremur, et illud grecum esset, prius querendum esse quid sit , et tunc exigendum ut in Libris sanctis ostenderetur. Tu contra,  uerbum ipsum crebro repetens, et inuidiose uentilans, atque in conciliis maiorum nostrorum conscriptum commemorans, uehementer urgebas ut ipsum omnino uerbum quod est , in sanctis Libris ostenderemus; nobis etiam atque etiam reuocantibus, quia lingua nostra greca non esset, prius interpretandum et exponendum esse quid sit , tum demum in diuinis Litteris requirendum: quia etsi fortasse nomen ipsum non inueniretur, res tamen ipsa inueniretur. Quid est enim contentiosius, quam, ubi de re constat, certare de nomine?

5. Hec ergo quia inter nos iam collocuti fueramus, posteaquam ad id uentum est ut fidem tuam, sicut commemoraui, scriberes, quanquam nichil in eis uerbis uiderem nostre fidei esse contrarium, et propterea me dicerem paratum esse subscribere; quesiui, ut dixi, utrum Scriptura Dei contineret hoc uerbum, quod Pater esset ingenitus: et cum scriptum esse respondisses, instantius querebam ut ostenderes. Tunc unus ex iis qui aderant, quantum intelligi datur, fidei tue socius, ait mihi: Quid ergo? tu patrem genitum dicis? Respondi: Non dico. Et ille: Si ergo genitus non est, inquit, utique ingenitus est. Cui ego: uides, inquam, posse fieri ut etiam de uerbo quod in Scriptura Dei non est, reddatur tamen ratio unde recte dici ostendatur. Sic ergo et quod in auctoritate diuinorum Librorum cogebamur ostendere, etiamsi uocabulum ipsum ibi non inueniamus, fieri posse ut illud inueniamus cui hoc uocabulum recte adhibitum iudicetur.

6. Quibus dictis, quid hinc tibi uideretur attendi ut audirem, et aisti, Recte factum esse ut ingenitus Pater in Scripturis sanctis non diceretur, ne illi uel tali uerbo fieret iniuria. Ergo, inquam, modo facta est iniuria Deo, et hoc manu tua. Quo audito, fateri iam cepisti [1 1Kb] nec te hoc dicere debuisse. Sed cum admonerem ut, si tibi tale uideretur hoc uerbum ut ad Dei pertineret iniuriam, deleres illud inde ubi scripseras; considerasti, credo, posse id recte dici, et posse defendi; et rursus aisti: Prorsus ego hoc dico. Tum ego illud quod iam dixeram repetiui, ita fieri posse ut etiam neque scriptum in sanctis paginis inueniatur, et tamen dictum in assertione fidei defendatur; sicut Patrem in illis Libris nusquam ingenitum legimus, et tamen dicendum esse defenditur. Tunc a me chartam, quam dederas, abstulisti et conscidisti. Et constituimus, post meridianum tempus ut adessent notarii ad excipienda uerba nostra, atque inter nos ista, quantum possemus, diligentius tractaremus.

7. uenimus, ut nosti, ad horam condictam, notarios adduximus; ut et tui adessent, consedimus. Dixisti rursus fidem tuam, atque in uerbis tuis non audiui ingenitum Patrem. Credo quod cogitaueris quid inde mane dictum fuerit, et precauere uolueris. Deinde poposcisti ut ego etiam dicerem fidem meam. Ubi cum postulassem, commemorans antemeridianum placitum nostrum, ut ea que dixeras, dictare  potius dignareris; tunc exclamasti calumniam parare nos tibi, et ideo uerba tua conscripta uelle retinere. Ibi quid responderim recordari non libet, atque utinam nec tu memineris. Seruaui tamen debitam honorificentiam honori tuo, nec maledictum deputaui, quod non a ueritate, sed a potestate audire meruissem. Tamen quia uel ipsa uerba repetiui, ut pressa uoce dicerem, Itane calumniam paramus nos tibi? ut ignoscas peto.

8. Sed tu, his auditis, rursus fidem tuam sono clariore repetiisti, atque in uerbis tuis non audiui, Deum Filium; quod nunquam, quoties eam dixisti, tacueras. Hic ego tam modeste ut nusquam pulsarem, ut de excipiendis uerbis nostris quod inter nos placuerat impleretur, etiam ipsam utilitatem de presenti experimento suggessi, dicens teipsum non potuisse in memoria uerba tua tibi usitatissima retinere, quando nunquam ea repetere ualuisse uidebamus, cum non aliquid maxime necessarium parares; quanto minus posse illos qui nos audirent, ita nostrorum meminisse uerborum, ut si quid forte uel tu de meis, uel ego de tuis uerbis uellem retractare atque discutere, ualerent seu dictum seu non dictum liquido recordari; in qua nobis difficultate facile notariorum recitatio subueniret. Tunc indignanter dixisti melius fuisse ut meam famam semper audires, eo quod longe inferiorem me expertus esses, quam tibi illa iactasset. Tunc ego commemoraui, cum te ante prandium salutaremus, et eam famam nobis predicasses, hoc me dixisse, quod de me illa mentita sit: hic sane aisti uerum me dixisse. Proinde cum duo tibi de me diuersa locuti sint, aliud fama mea, et aliud ego; magis utique gaudere debeo, me potius quam illam repertum esse ueracem. Sed quia scriptum est, Solus Deus uerax, omnis autem homo mendax ; uereor ne hoc quoque de me temere dixerim: neque enim in nobis ipsis, uel per nos ipsos ueraces sumus, cum sumus; sed cum ille in seruis suis loquitur, qui solus est uerax.

9. Hec si, ut narraui, gesta esse recolis, uides quam non debeas iactare apud homines quod non ausus sim tibi asserere fidem meam; quandoquidem in fide nostri placiti stare noluisti; et uir tantus qui pro fide quam reipublice debes, non times maledicta prouincialium, pro fide quam Christo debes, times calumnias episcoporum. Deinde cum disputationi nostre etiam honoratos uiros interesse cupiueris, miror quomodo in ipsa deuitatione calumnie uerba tua times a notariis conscribi, et ex ore tuo a clarissimis testibus non times audiri. Nonne consideras difficile esse ut homines suspicentur te a nobis ullam formidasse calumniam, ut uerba tua excipi nolles; sed cum cogitasses retentum te fuisse in uerbo ante prandium manu tua conscripto, simul etiam cogitasse non tam facile te notariorum tabulas delere potuisse, quam facile illam chartulam conscidisti? Si autem dicis non illa ita gesta esse ut a me narrata sunt, aut tu obliuione falleris, non enim audeo dicere mentiris; aut ego uel similiter fallor, uel mentior. uides ergo  quam recte dicam ea que de his maxime rebus geruntur, excipi atque conscribi oportere, et quam tibi quoque hoc ipsum recte placuerat, nisi postmeridianus timor antemeridianum placitum frangeret.



CAPUT II.

10. Audi ergo iam fidem meam: potens est misericordia Domini Dei nostri, que prestet me quod credidi sic loqui, ut nec eius offendam ueritatem, nec humanitatem tuam. In omnipotentem Deum Patrem me credere profiteor, eumque eternum ea eternitate, hoc est, immortalitate, dico, quam solus Deus habet; hoc et de Filio eius unigenito credo in forma Dei; hoc et de Spiritu sancto, qui Spiritus est Dei Patris et Filii eius unigeniti. Sed quia ipse Dei Patris unigenitus Filius, Dominus et Deus noster iehsu Christus, posteaquam uenit plenitudo temporis, opportunus [1 1Kb] ad diem salutis nostre formam serui accepit , multa de illo in Scripturis secundum formam Dei dicuntur, multa secundum formam serui. Quorum, exempli gratia, duo quedam commemoro, ut singula ad singula referantur. Secundum formam Dei de se ipse dixit, Ego et Pater unum sumus : Secundum formam serui, Quoniam Pater maior me est .

11. Quod autem de Deo scriptum est, Qui solus habet immortalitatem ; et, Inuisibili, soli Deo honor et gloria ; et cetera huiusmodi, non de Patre tantum accipimus, sed etiam de Filio, quod ad formam Dei attinet, et de Spiritu sancto. Pater enim et Filius et Spiritus sanctus unus Deus est, et solus uerus Deus, et solus immortalis secundum incommutabilem omnino substantiam. Si enim de carne diuersi sexus dictum est, Qui adheret meretrici, unum corpus est; et de spiritu hominis, qui non est quod Dominus, consequenter scriptum est, Qui autem adheret Domino, unus spiritus est ; quanto magis Deus Pater in Filio, et Deus Filius in Patre, et Deus Spiritus Patris et Filii unus Deus est, ubi nulla est diuersa natura; cum pro diuersis modo quodam sibi coherentibus dicatur uel spiritus unus uel corpus unum?

12. Et cum pro anima et corpore sibi coherentibus dicatur unus homo; cur non multo magis de Patre et Filio sibi coherentibus dicatur unus Deus, cum sibimet inseparabiliter cohereant quomodo non corpus et anima? Et cum corpus et anima sit unus homo, quamuis corpus et anima non sint unum; cur non multo magis sit Pater et Filius unus Deus, cum Pater et Filius unum sint, secundum illam ueritatis uocem, Ego et Pater unum sumus? Item cum homo interior et homo exterior non sint unum, neque enim eiusdem nature est exterior cuius interior, quia exterior cum nuncupato corpore dicitur homo, interior autem in sola rationali anima intelligitur; utrumque tamen simul non homines duo, sed unus dicitur: quanto magis Pater et Filius unus Deus est, cum Pater et Filius unum sint; quia eiusdem nature uel substantie sunt, uel si quo alio uocabulo congruentius dicitur id quod Deus est, unde dictum est, Ego et Pater unum  sumus? Itaque unus Spiritus Domini, et unus spiritus hominis, et non sunt unum; et tamen ille cum coheret Domino, non sunt duo, sed unus spiritus: et unus homo interior, et unus homo exterior, et non sunt unum; et tamen eius connexione uinculi naturalis simul utrumque non duo, sed unus est homo. Multo magis igitur cum Filius Dei dicat, Ego et Pater unum sumus, unus est Deus Pater, et unus est Deus Filius; et tamen simul utrumque non duo, sed unus Deus.

13. Quod enim fecit in multis sanctis in adoptionem filiorum uocatis coheredibus Christi una fides et una spes et una caritas, ut esset eis una anima et cor unum in Deum; hoc precipue cogit intelligi una eademque Patris et Filii natura, si ita dicendum est, deitatis, ut Pater et Filius qui unum sunt, et inseparabiliter unum sunt, et sempiterne unum sunt, non sint duo dii, sed unus Deus. Illi enim homines per consortium et communionem unius eiusdemque nature, qua omnes homines erant, unum erant: et si aliquando secundum diuersitates uoluntatum et sententiarum, opinionum morumque dissimilitudines non erant unum; erunt autem plene perfecteque unum, cum peruentum fuerit ad eum finem, ut sit Deus omnia in omnibus. Deus autem Pater et Filius eius, uerbum eius Deus apud Deum, semper atque ineffabiliter unum sunt; unde magis non duo dii, sed unus Deus.

14. Homines autem minus intelligentes, quid propter quid dicatur, patentes uolunt habere sententias: et Scripturis non diligenter scrutatis, cum arripiunt defensionem cuiusque opinionis, et ab ea uel nunquam uel difficile deflectuntur, dum docti atque sapientes magis putari quam esse concupiscunt; ea que propter formam serui dicta sunt, uolunt transferre ad formam Dei; et rursus que dicta sunt ut ad se inuicem persone referantur, uolunt nomina esse nature atque substantie. Fides autem nostra est, Patrem et Filium et Spiritum sanctum unum Deum credere et confiteri; nec tamen eum qui Filius est, Patrem dicere; nec eum qui Pater est, Filium; nec eum qui Spiritus Patris et Filii est, aut Patrem aut Filium nuncupare. His enim appellationibus hoc significatur quo ad se inuicem referuntur, non ipsa substantia qua unum sunt. Nam et pater cum dicitur, nonnisi alicuius filii dicitur; et filius nonnisi alicuius patris intelligitur; et spiritus secundum id quod ad aliquid refertur, spirantis alicuius est, et spirans utique spiritum spirans est [1 1Kb] .

15. Non autem ista corporaliter sentiuntur, nec usitato more intelliguntur in Deo, Qui potens est facere, sicut dicit Apostolus, supra quam petimus et intelligimus : si autem facere, quanto magis esse? Nam hoc nomen quod spiritus dicitur, non secundum id quod refertur ad aliquid, sed secundum id quod aliqua natura significatur, omnis incorporea natura spiritus in Scripturis appellatur; unde non tantum Patri et Filio et Spiritui sancto, sed omni rationali creature et anime hoc uocabulum congruit.  Unde Dominus dicit, Spiritus est Deus; et ideo qui adorant Deum, in spiritu et ueritate oportet adorare : scriptum est etiam, Qui facit Angelos suos spiritus : dictum est de hominibus quibusdam, Quoniam caro sunt, et spiritus ambulans, et non reuertens : et Apostolus ait, Nemo scit quid agatur in homine, nisi spiritus hominis, qui in ipso est : item scriptum est: Quis scit spiritus filiorum hominis si ascendat ipse sursum, et spiritus pecoris, descendat ipse deorsum in terram ? Dicitur etiam spiritus in Scripturis secundum quamdam distinctionem in ipsa una unius hominis anima: unde Apostolus dicit, Et integer spiritus uester, et anima, et corpus in diem Domini nostri Iesu Christi seruetur : item alio loco, Si orauero lingua, spiritus meus orat; mens autem mea infructuosa est. Quid ergo est? Orabo spiritu, orabo et mente . Proprio autem modo quodam dicitur Spiritus sanctus, secundum quod refertur ad Patrem et Filium, quod eorum Spiritus sanctus sit. Nam secundum substantiam, quoniam semel dictum est, Spiritus est Deus, et Pater spiritus est, et Filius, et ipse Spiritus sanctus, nec tamen tres spiritus, sed unus spiritus; sicut non tres dii, sed unus Deus.

16. Quid miraris? Tantum ualet pax, non qualiscumque, ut solet intelligi, nec talis qualis laudatur in hac uita per concordiam caritatemque fidelium; sed illa pax Dei, que, sicut dicit Apostolus, supergreditur omnem intellectum : quem, nisi nostrum, id est, omnis rationalis creature? Quapropter considerantes infirmitatem nostram, et audientes Apostolum confitentem et dicentem, Fratres, ego me non arbitror apprehendisse ; et, Qui se putat aliquid scire, nondum scit quemadmodum oporteat eum scire ; cum diuinis Scripturis, quantum possumus, colloquamur sine contentione pacati, non inani ac puerili animositate studentes alterutrum uincere, ut pax Christi potius uincat in cordibus nostris , quantum eam nobis et in hac uita percipere posse donauit: ut cogitantes quid eadem pax inter fratres egerit, quorum ex tam multis animis et multis cordibus fecit animam unam et cor unum in Deum, debita pietate credamus multo maxime in illa pace Dei, que superat omnem intellectum, et Patrem et Filium et Spiritum sanctum non esse tres deos, sed unum Deum; tanto excellentius quam istorum erat anima et cor unum, quanto illa pax que superat omnem intellectum, excellentior est ista pace quam tenebat omnium illorum cor unum et una anima in Deum.

17. Filium autem hominis eumdem dicimus quem Filium Dei; non tamen propter formam Dei, in qua est equalis Deo Patri, sed propter acceptam formam serui, qua minor est Patre [1 1Kb] . Et quia eumdem Filium hominis dicimus, propter hoc et Filium Dei crucifixum fatemur, non ex uirtute diuinitatis, sed ex infirmitate humanitatis; non ex sue nature permansione [2 1Kb] , sed ex nostre susceptione.



CAPUT III.


18. Iam nunc paululum intuere que Scripturarum eloquia nos cogant unum Dominum Deum confiteri, siue tantum de Patre, siue tantum de Filio, siue tantum de Spiritu sancto, siue simul de Patre et Filio et Spiritu sancto interrogemur. Certe scriptum est, Audi, Isrel, Dominus Deus tuus Dominus unus est : de quo dictum putas? Si tantum de Patre, non est Dominus Deus noster iehsu Christus: et ubi est uox illa tangentis et clamantis, Dominus meus et Deus meus; quam Christus ipse non reprehendit, sed approbauit, dicens, Quia uidisti me, credidisti ? Porro si et Filius Dominus Deus est, et Pater Dominus Deus est, et ambo iam duo domini et duo dii, quomodo erit uerum, Dominus Deus tuus Dominus unus est? An forte Pater est unus Dominus, Filius autem non unus Dominus, sed tantum Dominus, sicut sunt dii multi et domini multi, non sicut ille unus de quo scriptum est, Dominus unus est? Quid ergo respondebimus Apostolo dicenti: Nam etsi sunt qui dicuntur dii, siue in celo, siue in terra, sicut sunt dii multi et domini multi; nobis tamen unus Deus Pater, ex quo omnia, et nos in ipso; et unus Dominus noster iehsu Christus, per quem omnia, et nos per ipsum ? Porro si quod de uno Deo Patre dicitur, cogit inde Filium separare, dicant qui audent, non posse iam intelligi Dominum Patrem, quia unus, inquit, Dominus noster iehsu Christus. Nam si unus, utique solus: si solus, quomodo et Pater; nisi quia et ipse et Pater, unus Deus et solus Deus, non separato Spiritu sancto? Unus ergo Deus Pater, et cum illo Filius unus Deus, quamuis non cum illo unus Pater. Itemque unus Dominus iehsu Christus, et cum illo unus Dominus Pater, quamuis non cum illo unus iehsu Christus tanquam et Pater sit iehsu Christus. Hoc enim nomen ex dispensatione misericordie suscepteque humanitatis assumptum est.

19. An forte quod ait Apostolus, Unus Dominus noster iehsu Christus, per quem omnia, non uultis adiungi quod dictum est unus, ad id quod est Dominus, sed ad id quod ait, per quem omnia; ut non unus Dominus, sed unus per quem omnia intelligatur, ut non sit Pater per quem omnia, sed Pater solus ex quo omnia, et Filius solus per quem omnia? Si ita est, iam tandem fatemini unum Dominum et Deum nostrum esse Patrem et Filium. Quis enim cognouit sensum Domini? aut quis consiliarius eius fuit? Aut quis prior dedit illi, et retribuetur ei? Quoniam ex ipso, et per ipsum, et in ipso sunt omnia; ipsi gloria . Neque enim dixit, Ex Patre omnia, et per Filium omnia; sed, ex ipso, et per ipsum, et in ipso; quo? nisi Domino, de quo ait, Quis enim cognouit sensum Domini? Ex Domino ergo et per Dominum et in Domino omnia, non alio illo et alio isto, sed uno Domino; quia non dixit, Ipsis gloria, sed, ipsi gloria.

20. Quod si quisquam dicit, id quod ait Apostolus,  unus Dominus iehsu Christus per quem omnia, non intelligi unus Dominus, nec unus per quem omnia, sed unus iehsu Christus, qui unus iehsu Christus etiam Dominus dicitur, non tamen ut unus Dominus sit unus, sed ut unus iehsu Christus; quid dicturus est cum audierit eumdem apostolum clamantem, Unus Dominus, una fides, unum Baptisma, unus Deus et Pater omnium ? Cum enim Deum Patrem hic commemoret, ubi ait, Unus Deus et Pater omnium; procul dubio id quod ibi dixit, Unus Dominus, quem, nisi Iesum Christum uoluit intelligi? Si ergo eis placet, desinat esse Dominus Pater, quia unus est Dominus iehsu Christus. Quod si absurdum et impium est opinari, discamus intelligere unitatem Patris et Filii et Spiritus sancti; ut quod de uno solo Deo dictum fuerit, non continuo prohibeamur de Filio uel de Spiritu sancto intelligere: quia Pater quidem non est Filius, et Filius non est Pater, et Spiritus utriusque non est Pater aut Filius; sed tamen et Pater et Filius et Spiritus sanctus, unus solus et uerus est Dominus Deus.



CAPUT Iu.

21. Neque enim Spiritus sanctus si aut Deus aut uerus Deus non esset, templum eius essent corpora nostra. Nescitis, inquit, quia corpora uestra templum in uobis est Spiritus sancti, quem habetis a Deo? et ne quisquam ipsum Spiritum negaret Deum, continuo secutus ait, Et non estis uestri: empti enim estis pretio magno [1 1Kb] . Glorificate ergo et portate Deum in corpore uestro, eum scilicet cuius templum corpora nostra esse predixerat. Iam hoc mirabile est, si uerum est quod uos audio dicere, ita esse Spiritum sanctum minorem Filio, sicut Patre minor est Filius. Cum enim corpora nostra membra sint Christi, sicut dicit Apostolus; itemque corpora nostra templum sint Spiritus santi, sicut idem ipse dicit apostolus , nimium miror quomodo sint membra maioris, templum minoris. An forte iam placet dicere Spiritum sanctum Domino Iesu Christo esse maiorem? uidetur enim suffragari huic opinioni etiam illa sententia: Quoniam qui dixerit uerbum aduersum Filium hominis, remittetur ei: qui autem dixerit aduersus Spiritum sanctum, non remittetur ei, neque in hoc seculo, neque in futuro . Periculosius enim peccatur in maiorem quam in minorem: nec separari fas est Filium hominis a Filio Dei, quia ipse Filius Dei factus est Filius hominis, non mutando quod erat, sed assumendo quod non erat. Sed absit etiam talis impietas, ut Spiritus sanctus maior Filio esse credatur. Non ergo facile in peruersum moueant que ita dicuntur, quasi ostendant alterum altero esse maiorem.

22. Nam quedam etiam sic dicuntur, ut hominibus parum intelligentibus et ipse Filius maior Patre uideatur. Quis enim cum fuerit interrogatus, quid sit maius, uerum an ueritas, non potius respondeat ueritatem esse maiorem? ab illa enim uera sunt quecumque uera sunt. Non autem ita est in Deo. Nam Filium maiorem Patre utique non dicimus; et tamen Filius  dicitur esse ueritas: Ego sum, inquit, uia, et ueritas, et uita . De Patre autem tantummodo uos uultis intelligi quod ait, Ut cognoscant te unum uerum Deum, et quem misisti Iesum Christum ; ubi nos subaudimus etiam Iesum Christum uerum Deum, ut hec sit sententia: Te et quem misisti Iesum Christum cognoscant unum uerum Deum; ne illa consequatur absurditas, ut si propterea non est uerus Deus iehsu Christus, quia dictum est Patri, te unum uerum Deum; propterea non sit Dominus Pater, quia dictum est de Christo, unus Dominus. uerumtamen secundum prauum intellectum, uel potius errorem, maior est Deus ueritas, quam Deus uerus; quia uerus a ueritate est: maior ergo Patre Filius, quia iste est ueritas, ille uerus. Hanc peruersitatem pellit ex animo, qui didicerit Patrem uerum Deum esse gignendo ueritatem, non participando: non est autem alia substantia ueri gignentis, et alia genite ueritatis.

23. Sed cum ad hec contemplanda infirmus sit oculus cordis humani, accedit ut de contentione etiam turbulentus sit. Et quando ista conspiciet? Dicit Scriptura Filium Dei, Dominum et Saluatorem nostrum Iesum Christum, uerbum Dei esse, et ueritatem, et sapientiam; et homines eum ante incarnationem, quam de Maria uirgine accepit, sine ulla omnino susceptione corporee creature per ipsam naturam et substantiam suam, qua uerbum Dei est, et sapientia Dei, uisibilem et corruptibilem dicunt, dum sibi uolunt constare quod sentiunt, de Patre tantummodo esse dictum, Inuisibili, incorruptibili, soli Deo . Rogo te, uerbum hominis non est uisibile, nedum uerbum Dei. Iam uero sapientia illa, de qua dictum est, Attingit ubique propter suam munditiam; et, Nihil inquinatum in eam incurrit; et, In seipsa manens innouat omnia, et si qua similia que numerari non possunt; si corruptibilis est, nescio quid dicam, nisi ut doleam presumptionem humanam, et mirer patientiam diuinam.

24. Cum uero de illa dictum sit, Candor est enim lucis eterne ; nec uestri, ut arbitror, iam dicunt lucem Patris  fuisse aliquando sine candore a se genito, sicut ista in diuinis et spiritualibus et incorporeis et incommutabilibus credi, et utcumque intelligi possunt: audio enim iam eos emendasse. An forte falsum est hoc eos aliquando dixisse, quod fuerit aliquando Pater sine Filio, tanquam fuerit lux eterna sine candore quem genuit? Quid ergo dicimus? Si natus est Filius Dei de Patre, iam Pater destitit gignere; et si destitit, cepit: si autem cepit gignere, fuit aliquando sine Filio; sed nunquam fuit sine Filio, quia Filius eius sapientia eius est, que candor est lucis eterne. Ergo semper gignit Pater, et semper nascitur Filius. Hic rursus timendum est ne putetur imperfecta generatio, si non dicimus natum esse, sed nasci. Compatere mecum, obsecro, in his angustiis humane cogitationis et lingue, et pariter confugiamus  ad Spiritum Dei per prophetam dicentem: Generationem eius quis enarrabit .

25. Hoc unum peto interim ut diligenter exquiras, utrum alicubi diuina Scriptura de diuersis substantiis dixerit quod unum sint. Si enim non inuenitur dictum, nisi de iis rebus quas constat esse unius eiusdemque substantie; quid opus est ut rebellemus aduersus ueram et catholicam fidem? Si autem inueneris alicubi hoc scriptum etiam de diuersis substantiis; tunc aliud cogar inquirere, unde ostendam recte dictum Patrem et Filium. Nam si illi qui Scripturas nostras aut nesciunt, aut non laboriose scrutantur, et tamen Filium eiusdem substantie et equalem Patri credunt, dicant eis qui hoc nolunt credere, cum tamen Deum Patrem Filium habere unigenitum credant, Noluit Deus habere equalem Filium, an non potuit? si noluit, inuidus est; si non potuit, infirmus est; utrumuis autem horum de Deo sentire sacrilegum est: nescio utrum possint inuenire quid dicant, si nolint res absurdissimas et stultissimas dicere.



CAPUT u.

26. Ecce quantum potui, exposui tibi fidem meam. Et plura quidem dici possunt, et diligentius disputari; sed uereor ne ista ipsa que dixi, oneri sint occupationibus tuis: tamen ea non solum dictata conscribi uolui, sed etiam manu mea subscribenda curaui; quod quidem et antea uolueram, si quod inter nos placuerat, seruaretur. Sed modo certe puto iam non a te debere dici timuisse me tibi dicere fidem meam, quando non solum dixi, sed scriptam subscripsi, ne me quisquam dicat aut dixisse quod non dixi, aut non dixisse quod dixi. Hoc fac et tu, si iudices queris, non qui in ore tuo reuereantur personam tuam, sed qui in litteris tuis exserant libertatem suam. Si enim calumniam times , licet tibi non subscribere: nam et ego propterea nolui nomen tuum scribi in his meis litteris, ne hoc forte noluisses.

27. Facile est ut quisque Augustinum uincat; uideris utrum ueritate an clamore. Non est meum dicere, nisi quia facile est ut quisque Augustinum uincat: quanto magis ut uicisse uideatur; aut etsi non uideatur uicisse, tamen dicatur? Facile est hoc: nolo magnum putes, nolo; nolo pro magno appetas. Nam cum aduerterint homines in hac re tam ingentem famem [1 1Kb] cordis tui, multi gaudebunt se inuenisse occasionem ut ad pauca Euge, Euge, tam potentem uirum faciant amicum. Nolo dicere quia si non faueant, uel si contrariam sententiam proferant, etiam formidare poterunt inimicum; inepte quidem et stulte, sed tamen plerique homines ita sunt.

28. Noli ergo attendere quomodo uincatur Augustinus, qualiscumque unus homo; sed attende potius utrum uinci possit , non ipsum uerbum grecum, quod facile est non intelligentibus irridere, sed illud quod scriptum est, Ego et Pater unum sumus ; et, Pater sancte, serua eos in nomine tuo, quos dedisti mihi [2 1Kb] ; ut sint unum, sicut et nos. Item  paulo post: Non pro his autem rogo tantum, inquit, sed et pro eis qui credituri sunt per uerbum eorum in me: ut omnes unum sint, sicut tu, Pater, in me, et ego in te, ut et ipsi in nobis unum sint; ut mundus credat quia tu me misisti. Et ego claritatem quam dedisti mihi, dedi illis, ut sint unum, sicut et nos unum sumus: ego in eis, et tu in me, ut sint consummati in unum . uide quoties dixit, sint unum, sicut et nos unum sumus; nusquam tamen dixit. Ipsi et nos simus unum; sed, sicut ego et tu sumus unum, sic et ipsi in nobis sint unum: quia sicut illi erant unius eiusdemque substantie, quos etiam unius participes uite eterne facere uolebat; ita de Patre et Filio propterea dictum est, Unum sumus, quia unius sunt eiusdemque substantie, et non participes uite eterne, sed ipsa principaliter uita eterna. Et poterat dicere secundum formam serui, Ego et ipsi unum sumus, aut, unum simus; nec tamen hoc dixit, quia unam substantiam Patris et suam, et unam illorum uolebat ostendere. Si autem dixisset, Ut tu et ipsi unum sitis, sicut ego et tu unum sumus; aut, Ut tu et ego et ipsi unum simus, sicut ego et tu unum sumus; nemo nostrum recusaret posse dici, Unum sunt, etiam diuersas substantias. Nunc autem uides quam non ita sit, quia non ita dixit, et sepe dicendo uehementer commendauit quod dixit.

29. Inuenis ergo in Scripturis aliquid unum de diuersis naturis, sicut supra ostendimus, sed additur uel subauditur quid unum: sicut ex anima et corpore dicimus, Unum animal, et una persona, et unus homo uel est, uel sunt. Sine aliqua uero adiunctione dici, Unum sunt, si inueneris in Scripturis, nisi de iis que unius substantie sunt, iustissime flagitabis ut aliud proferamus, unde demonstremus. Sunt enim et alia multa; sed interim de hoc uno cogita, deposito studio contentionis, ut habeas propitium Deum. Non enim bonum hominis est hominem uincere, sed bonum est homini ut eum ueritas uincat uolentem; quia malum est homini ut eum ueritas uincat inuitum. Nam ipsa uincat necesse est, siue negantem siue confitentem. Da ueniam, si quid liberius dixi, non ad contumeliam tuam, sed ad defensionem meam. Presumpsi enim de grauitate et prudentia tua, quia potes considerare quantam mihi respondendi necessitatem imposueris; aut si et hoc non recte feci, et hinc da ueniam. Huic scripture a me dictate et relecte ego Augustinus subscripsi.



EPISTOLA CCXXXIX  . Augustinus Pascentio, de eadem re urgens ut explanet fidem suam.

1. Si dicis te mihi dixisse fidem tuam, et me tibi noluisse dicere fidem meam, quod te audio non tacere; recordare, obsecro, quam utrumque sit falsum. Nam nec tu mihi uoluisti dicere fidem tuam, et ego tibi fidem meam non dicere nolui; sed ita dicere uolui ut nemo posset dicere, aut dixisse me aliquid quod non dixerim, aut non dixisse quod dixerim. Diceres autem mihi fidem tuam, si hoc diceres unde dissentis  a nobis; si diceres, Credo in Deum Patrem, qui Filium fecit primam creaturam ante omnes ceteras creaturas; et in ipsum Filium, nec equalem Patri, nec similem, nec uerum Deum; et in Spiritum sanctum, factum per Filium post Filium: hec enim uos audio dicere. Aut si forte falsum est quod ista dicatis, hoc potius abs te uolo scire. Si autem uerum est quod ista dicitis, uolo scire quemadmodum ea de Scripturis sanctis defendatis. Nunc autem dixisti credere te in Deum Patrem omnipotentem, inuisibilem, immortalem, non ab aliquo genitum, et ex quo sunt omnia. Et in Filium eius Iesum Christum, Deum natum ante secula, per quem facta sunt omnia. Et in Spiritum sanctum. Hec fides non est tua, sed utriusque nostrum; quemadmodum si adiungeres quod eumdem Filium Dei Iesum Christum etiam Maria uirgo peperit, quod pariter credimus, et si qua alia communiter confitemur. Si uoluisses ergo tuam dicere, non istam diceres que communis est nobis, sed illam potius in qua dissentimus a uobis.

2. Hec et presens dicerem, si quemadmodum placuerat, uerba nostra exciperentur. Sed quia hoc noluisti, dicens te a nobis timere calumniam, et a placito cui mane consenseras, post prandium recessisti; utquid dicerem quod, quemadmodum uelles, me dixisse narrares, et ego non haberem unde ostenderem quid uel quemadmodum dixerim? Noli ergo ulterius iactare quod tu fidem tuam dixeris, et ego meam non dixerim; quia sunt homines qui considerent me potius habuisse fiduciam fidei mee, qui eam scribi uoluerim; te autem non habuisse, dum quasi calumniam pertimescis. Paratus ergo eras negare, si tibi obiiceretur quod contra fidem meam aliquid dixeris. uide ergo quid de te ipse sentiri feceris. Quod si obiectum non eras negaturus, cur dictum scribi noluisti; presertim cum magnopere uoluisses etiam honoratos uiros nostro interesse sermoni? Cur ergo uolens calumniam deuitare, notariorum stilum timebas, et clarissimorum uirorum testimonium non timebas?

3. Si autem sic uis ut etiam ego dicam fidem meam, quomodo te dicis dixisse tuam, ego etiam breuius possum dicere, credere me in Patrem et Filium et Spiritum sanctum. Si autem proprium aliquid unde dissentis a me, uis audire: credo in Patrem et Filium et Spiritum sanctum, nec Filium dicens Patrem, nec Patrem Filium, nec utriusque Spiritum sanctum uel Patrem uel Filium; et tamen Patrem Deum, et Filium Deum, et Spiritum sanctum Deum, solum eternum et immortalem propria sua substantia, sicut Deus solus et eternus et immortalis est, ea diuinitate que est ante secula. Hoc si tibi displicet, et placet a me audire quemadmodum de Scripturis sanctis asseratur, lege etiam illud quod prolixius conscriptum misi Benignitati tue. Si autem illud tibi non uacat legere, nec mihi uacat frustra uerba iactare. Possum tamen, quantum Dominus dederit facultatis, uel dictanti tibi uel scribenti ego quoque uel dictando uel scribendo ad quod uolueris respondere. Huic scripture a me dictate et relecte ego Augustinus subscripsi.





EPISTOLA CCXL  . Pascentius Augustinum contumeliose compellat, urgens ut proferat qui se tribus personis sit unus Deus, ad conflictum sub arbitris prouocans.


Optaueram te, frater dilectissime, pristini erroris tui consilium deponere; nunc miror te in ipso adhuc permanere, sicut epistola quam ad me misisti, clamat. Nam ita est Dignatio tua, sicut sitiens nimio calore accensus, si inuenerit aquam cenosam et se inde ingurgitauerit; postea, etiamsi limpidam et frigidam reperiens biberit, non satis proficere potest, quandoquidem ceno semel eius cor et anima obruitur. Denique, quod pace tua dicam, ita est consilium Prestantie tue, sicut arbor curua et nodosa, que nichil in se rectum habet, et aciem peruertit oculorum. Rescribit mihi Sanctitas tua Patrem Deum, Filium Deum, Spiritum sanctum Deum, sed unum Deum. Quis e tribus unus Deus? an forte est una persona triformis, que hoc nomine nuncupetur? Tu si uoluisses et confideres de professione tua, resideres mecum cum cepiscopis tuis puro ac pacifico animo et spiritu, et conferres de iis que sunt Dei, et que ad gloriam et gratiam spiritualem pertinent. Unde, quid opus est scribere et rescribere quod nos non edificat?



EPISTOLA CCXLI  . Augustinus Deum unum profitetur, triformem negat, conflictum non detrectat, si excipiantur que dicuntur.

1. Littere tue nec ad reddenda conuicia me prouocare, nec a reddendis litteris reuocare potuerunt. Ea quippe que scripsisti, mouerent me, si a ueritate Dei non a potestate hominis dicerentur. Dixisti consilium meum arborem curuam et nodosam, que nichil in se rectum habet, et aciem peruertit oculorum. Quid in me diceres, si a placito quod inter nos mane statueramus, ego recessissem, et in refacillima que recte placuerat, curuam refragationem et nodos difficultatis posuissem? Neque enim aqua cenosa ingurgitatum me iudicares, sed perfidie, quod multo peius est, ebrietate submersum, si non talis post prandium rediissem, qualis ante prandium recessissem. Sed ecce numquid non rescripsisti quod uoluisti, et nullam calumniam formidasti? Sic ergo potes et cetera, ut sit quod uel nos ipsi, uel alii possint considerare et iudicare. Quod enim dicis triformem Dei personam me credere, si legere dignatus fuisses quod aliud aliquanto prolixius misi, et ad ea que ibi scripta sunt respondere uoluisses; hoc fortasse non diceros. Sed tamen ecce et hoc ipsum quod triformem Dei personam dicam, et dictasti, et conscriptum misisti, et nullam calumniam timuisti: ecce ostendisti uerum esse quod dico, non ideo te, sicut placuerat cum simul essemus, uerba tua dictare noluisse, quia calumniam timebas, sed quia de ueritate non confidebas. Modo quia iam tibi placuit dictare an triformem Dei personam credam; respondeo me non ita credere: una quippe forma est, quia una, ut ita dicam, deitas, et ideo unus Deus Pater et Filius et Spiritus sanctus.

 2. Tu autem, peto, digneris breuiter respondere quomodo accipias quod ait Apostolus, Qui adheret meretrici, unum corpus est; qui autem adheret Domino, unus spiritus est . Diuersi enim sexus corpora sibi adherentia, unum corpus dixit. Et cum spiritus humanus nullo modo possit dicere, Ego et Dominus unum sumus; tamen cum adheret Domino, unus spiritus est: quanto magis ille qui uerissime dixit, Ego et Pater unum sumus , quia inseparabiliter Patri coheret, ipse et Pater unus Deus est? Si tamen uel hoc uerbum admittitur in illa diuinitate, ut dicamus, coheret, quod nunquam omnino uel fuit uel esse poterit ulla distantia separatum. Ad hoc responde, utrum tibi placeat biformem spiritum dici, quando qui adheret Domino, unus spiritus est. Quod si tibi non placet, nec ego triformem Deum dixi Patrem et Filium et Spiritum sanctum, sed unum Deum. Si autem in presentia uis ut colloquamur, gratiam quidem habeo dignationi et beneuolentie tue. Sed sicut iam mihi aliud quod uoluisti rescribere dignatus es; ita dignare rescribere dictaturos nos esse que dicturi sumus, et non deero uoluntati tue, quantum me adiuuerit Dominus. Nam si scribis et scribo non nos edificat; quomodo nos edificat dicis et dico, ubi post uerborum strepitum non inueniamus quod legendo recenseamus? Augustinus hec dictaui, et relectis subscripsi. Abstineamus nos a conuiciis, ne tempus inaniter impendamus; et ad id quod agitur inter nos potius aduertamus.



EPISTOLA CCXLII [* 1Kb]  . Augustinus Elpidio ariano, probans Filium Dei esse Deo equalem, genitumque ex ipso, non factum; spondens etiam se ariani cuiusdam libello plenius responsurum, si otium et facultas detur.

Domino eximio meritoque honorabili et desiderabili ELPIDIO [1 1Kb] , AUGUSTINUS.

1. Quis nostrum erret in fide uel in cognitione Trinitatis, alia [2 1Kb] questio est. Gratum sane habeo quod me, quamuis incognitum facie, tamen quia errare credidisti, reuocare ab errore conatus es. Huius tibi beneuolentie mercedem retribuat Deus, et nosse te faciat quod nosse te putas: res enim ardua est, ut existimo. Et queso te ne in ullam contumelie partem acceperis, quod tibi tante cognitionis munus optaui. uereor enim ne opinate scientie preiudicium, si non precepta uera, que nequaquam ad te mihi arrogauerim, at certe bona uota nostra, que mihi etiam indocto habere de te licet , repellat ab auribus tuis, potiusque mihi succenseas quod non tibi iam sicut sapienti gratulatus, quam gratias agas quod tibi sapientiam deprecatus sim. uerumtamen si ego portans episcopalis nominis sarcinam, libentissime amplector beneuolentiam  tuam, quod me Bonoso et Iasoni, ut scribis, doctissimis uiris, etiam trans mare mittere dignatus es, ad reportandos ex eorum disputationibus uberes fructus; quod denique ad detergendas totius erroris caligines, libellum cuiusdam episcopi uestri ingenio et uiribus elaboratum, ad me perferendum sollicita [1 1Kb] benignitate curasti: quanto est equius te bono animo accipere, quod ea que nullo humano ingenio et uiribus dari possunt, a Domino Deo tibi ut concedantur optaui? Apostolus enim inquit: Non spiritum huius mundi accepimus, sed Spiritum qui ex Deo est; ut sciamus que a Deo donata sunt nobis: que et loquimur non in doctis humane sapientie uerbis, sed docti Spiritu, spiritualibus spiritualia comparantes. Animalis autem homo non percipit que sunt Spiritus Dei: stultitia est enim illi .

2. Magis ergo tecum, si fieri posset, mallem querere quousque appellandus sit animalis homo, ut si eum iam transcendimus, recte fortasse illa que supra humanam mentem atque intelligentiam incommutabiliter manent, aliqua ex parte nos attigisse gaudeamus. Cauendum est enim ne propterea uideatur stultum, cum Filium Patri audimus equalem, quia hominem animalem adhuc agimus, de quo dictum est quod stultitia sunt illi que sunt Spiritus Dei. Quanquam sane maiestas illa supra cuncta sublimis a spiritualibus cogitari possit, a nullo autem possit effari; uidere tamen, quantum arbitror, facile est non esse factum per quem facta sunt omnia, et sine quo factum est nichil. Si enim per seipsum factus est, erat antequam fieret, ut fieri per se posset: quod certe tanto absurdius dicitur, quanto uanius cogitatur. Si autem non per se factus est, non est factus omnino; quoniam quidquid factum est, per ipsum factum est: Omnia enim per ipsum facta sunt, et sine ipso factum est nichil .

3. Miror parum attendi que tam expresse Euangelista uoluit intimare, ut neminem dissimulare permitteret: non enim satis fuit dicere, Omnia per ipsum facta sunt, nisi adderet, et sine ipso factum est nichil. At ego quamuis tardus, et nondum detersa caligine, saucium mentis oculum gerens ad intuendam Patris et Filii incomparabilem [2 1Kb] ineffabilemque prestantiam; tamen hoc tota facilitate complector, quod nobis in Euangelio propterea preseminatum est, non ut hinc comprehenderemus illam diuinitatem, sed ut hinc admoneremur non oportere nos de temeraria comprehensione iactare. Si enim omnia per ipsum facta sunt; quidquid non per ipsum factum est, non est factum. Ipse autem per se factus non est: non est igitur factus. Et omnia per ipsum facta esse ab Euangelista credere cogimur: ab eodem ergo cogimur eum factum esse non credere. Item, si sine ipso factum est nichil, ipse ergo nichil est, quia sine se factus est. Quod si opinari sacrilegum est; restat ut fateamur, non sine se factum esse, aut factum non esse. Non autem sine se factum esse, non possumus dicere [3 1Kb] . Si enim ipse se fecit, iam erat antequam  fieret: si autem ac se faciendum alteri, a quo factus est, adiutorium prebuit; nichilominus ut se adiuuante ipse fieret, iam erat antequam fieret. Relinquitur itaque ut sine se factus sit. Quidquid autem sine illo factum est, nichil est. Aut nichil est igitur, aut factus non est: sed non est nichil, factus igitur non est. At si factus non est, et tamen Filius est, sine dubio natus est.

4. Quomodo, inquis, potuit de solo Patre nasci Filius equalis ei de quo natus est? Iam hoc enarrare non possum, et cedo prophete dicenti: Generationem eius quis enarrabit ? Quod si tu de humana generatione qua per uirginem natus est, accipiendum putas; ipse te discute, et interroga animam tuam, utrum si in generatione humana defecit, audeat enarrare diuinam. Noli ergo, inquis, dicere equalem. Cur non dicam quod dixit Apostolus? Non rapinam, inquit, arbitratus est esse equalis Deo . Etsi enim equalitatem illam non explicauit humane menti nondum purgate, posuit tamen in uerbo, quod in re possit inueniri purgata. Demus itaque operam mundando cordi nostro, ut inde exsurgat acies qua ista uidere ualeamus: Beati enim, inquit, mundicordes; quoniam ipsi Deum uidebunt . Ita excedentes animalis hominis caliginosas imagines, ad serenitatem illam sinceritatemque ueniemus, qua uidere possimus quod dici non posse uidemus.

5. Nam libello quem dignatus es mittere, si mihi sit otium, facultasque tribuatur ad singula respondere, arbitror te cogniturum tanto minus quemque uestiri lumine ueritatis, quanto magis sibi uidetur nudam depromere ueritatem. Quis enim ferat, ut alia omittam, et hoc solum interim commemorem quod maxime ingemui, cum apostolus Paulus dicat, uidemus nunc per speculum in enigmate; tunc autem facie ad faciem ; istum iam dicere omni integumento retecto nudam se depromere ueritatem? Qui si diceret, Nudam uidemus ueritatem, nichil esset cecius ista arrogantia uisionis: non autem dixit, uidemus, sed, depromimus; ut non solum iam ueritas inuentioni mentis patere, sed etiam potestati lingue subiacere uideatur. Multa sunt que de Trinitatis ineffabilitate dicantur; non ut ipsa dicatur, alioquin non est ineffabilis, sed ut illis dictis illa dici non posse intelligatur. uerum iam, ut arbitror, modum excessit epistola mea, cum per tuam me admonueris breuiter scribere: sed quia institutione ueterum te excusare dignatus es, non tibi absurdus uidebor, si modum quarumdam epistolarum Ciceronis, quia eius quoque in litteris tuis mentionem fecisti, non te pigeat recordari.



EPISTOLA CCXLIII [* 1Kb]  . Augustinus Leto, qui perfectum mundi contemptum aggressus, uidebatur sollicitari per satanam ad repetenda que reliquerat. Hunc animat, ut contemptis cognatorum affectibus fortiter pergat.


Domino dilectissimo et desiderantissimo fratri LAETO, AUGUSTINUS, in Domino salutem  .

1. Legi epistolam quam misisti fratribus, consolari te cupiens quod multis tentationibus tua tirocinia quatiantur; in qua etiam insinuasti desiderare te litteras meas. Condolui, frater, et cessare ab scribendo non potui, ne non solum tuo, sed etiam meo desiderio negarem quod me uidebam officio debere caritatis. Si te igitur tironem Christi profiteris, castra ne deseras; in quibus tibi etiam edificanda turris est illa, de qua in Euangelio Dominus loquitur. In ea quippe stantem, et sub armis uerbi Dei militantem, nulla ex parte penetrare ulle tentationes ualent: inde et iacta in aduersarium tela graui pondere ueniunt, et prospecta firmo munimine deuitantur. Considera etiam Dominum nostrum Iesum Christum, cum sit rex noster, tamen ea societate qua etiam frater esse dignatus est, reges appellasse milites suos, et unumquemque ad bellandum cum rege qui habet uiginti millia, instructione decem millium idoneum esse debere premonuit.

2. Sed paulo antequam de turre et de rege exhortatorias similitudines preponeret, attende quid dixerit: Si quis uenit ad me, et non odit patrem suum, et matrem, et uxorem, et filios, et fratres, et sorores, adhuc et animam suam, non potest meus esse discipulus. Et si non tulerit crucem suam et uenerit post me, non potest meus esse discipulus. Deinde subiungit: Quis ex uobis uolens turrim edificare, non primo sedet, et computat si sumptus habet ad consummationem, nequando, cum posuerit fundamentum, non possit edificare; et omnes qui transeunt et uident, incipiant dicere, Hic homo cepit edificare, et non potuit perficere? Aut quis rex uadens committere bellum cum alio rege, non primum sedet, et cogitat si potens est cum decem millibus ei occurrere, qui cum uiginti millibus uenit ad illum? Ceterum dum adhuc longe est, mittit legationem, rogans pacem. Quo autem pertinerent iste similitudines, ipsa conclusione satis aperuit: ait enim, Sic ergo omnis ex uobis qui non renuntiat omnibus que sunt eius, non potest meus esse discipulus .

3. Itaque et sumptus ad turrim edificandam, et bellantium [1 1Kb] ualentia decem millium aduersus regem qui uiginti habet, nichil est aliud quam ut renuntiet unusquisque omnibus que sunt eius. Prelocutio autem superior cum extrema conclusione concordat. In eo enim quod unusquisque renuntiat omnibus que sunt eius, etiam illud continetur, ut oderit patrem suum, et matrem, et uxorem, et filios, et fratres, et sorores, adhuc et animam suam. Omnia enim hec propria  eius sunt, que plerumque implicant et impediunt ad obtinenda, non ista propria temporaliter transitura, sed in eternum mansura communia. Quo enim tibi nunc quedam mulier mater est, hoc ipso utique non est et mihi. Quapropter hoc temporale ac transitorium est: sicut transisse iam uides quod te concepit, quod gestauit utero, quod peperit, quod lacte nutriuit. Quod autem soror in Christo est, et tibi est et mihi, et omnibus quibus una celestis hereditas, et pater Deus, et frater Christus, in eadem caritatis societate promittitur. Hec eterna sunt; hec nulla temporis labe deteruntur; hec tanto firmius tenenda sperantur, quanto minus priuato, sed communi potius iure obtinenda predicantur.

4. Potes hoc facillime in ipsa tua matre cognoscere. Nam unde te nunc irretitum inuoluit, et ab instituto cursu retardatum reflectit et curuat, nisi ex quo tua propria mater est? Nam ex quo soror est omnium, quibus est pater Deus et mater Ecclesia, iam te non impedit, quam neque me, neque omnes fratres nostros, qui eam non priuata, sicut tu in domo uestra, sed publica in domo Dei caritate diligimus. Quod ergo tu illi etiam carnali necessitudine annecteris, ad sortem ualere debet familiarius colloquendi, et apertiore ianua consulendi ut hoc ipsum, quo te priuatim diligit, interficiatur in ea, ne quod ex utero suo te genuit, pluris pendat, quam quod ex utero Ecclesie genita est tecum. Quod autem de matre dixi, hoc de tali cetera propinquitate intelligendum est. Hoc etiam quisque de anima sua cogitet, ut etiam in ipsa priuatum affectum oderit, qui procul dubio temporalis est: diligat autem in ea communionem societatemque illam, de qua dictum est, Erat illis in Deum anima una et cor unum . Sic enim anima tua non est propria, sed omnium fratrum; quorum etiam anime tue sunt, uel potius quorum anime cum tua non anime, sed anima una est, Christi unica, que de manu canis ut eruatur, cantatur in Psalmis . Inde ad contemptum mortis facillime peruenitur.

5. Nec succenseant parentes hoc precipere Dominum ut eos oderimus, quando nobis hoc de anima nostra precipitur. Nam sicut nunc de anima iubetur, ut eam propter Christum cum parentibus oderimus; ita quod alio loco de anima idem Dominus dicit, in parentes quoque potest congruentissime conuenire: Qui amat, inquit, animam suam, perdet eam . Dicam etiam fidenter: Qui amat parentes suos, perdet eos. De anima quippe hoc ibi dixit, oderit, quod hic, perdet. Sicut autem hoc preceptum, quo perdere iubemur animam nostram, non ad id ualet ut se quisque interimat, quod inexpiabile nefas est; et tamen ualet ut interimat in se carnalem anime affectum, quo cum impedimento future uite presens uita delectat; hoc est enim quod dictum est, oderit animam suam, et, perdet eam: quod tamen diligendo fit; quandoquidem apertissime fructum eiusdem anime acquirende, in eodem precepto commemorat dicens, Qui perdiderit eam in isto seculo, in uitam eternam  inueniet eam: ita de parentibus rectissime dicitur ut qui eos amat, perdat eos; non more parricidarum interficiens, sed spirituali gladio uerbi Dei carnalem affectum eorum, quo et seipsos, et eos quos genuerunt implicamentis huius seculi obligare conantur, pie fidenterque percutiens et occidens, illud in eis uiuere faciat, quo fratres sunt, quo cum filiis suis temporalibus, parentes eternos Deum Ecclesiamque cognoscunt.

6. Ecce rapit te studium ueritatis, et cognoscende atque percipiende uoluntatis Dei in Scripturis sanctis; rapit euangelice predicationis officium. Dat signum Dominus ut uigilemus in castris, ut edificemus turrim, de qua hostem sempiterne uite et prospicere et propellere ualeamus. Rapit militem Christi tuba celestis ad prelium, et retinet mater! non plane talis, qualis Machabeorum fuit, nec saltem similis Lacedemoniis matribus, de quibus memorie proditum est quod filios suos, ut pro terrena patria sanguinem funderent, multo amplius atque ardentius in certamina bellica, quam signorum sonitus excitabant. Nam mater que te ad discendam uitam remoueri a curis secularibus non permittit, satis ostendit quemadmodum te, si opus esset, ad obeundam mortem penitus seculum repudiare permitteret.

7. Sed quid dicit, aut quid allegat? Forte decem illos menses quibus uiscera eius onerasti, et dolores parturitionis, ac labores educationis. Hoc, hoc interfice uerbo salutari; hoc perde matris, ut in uitam eternam inuenias eam. Hoc memento ut oderis in ea, si diligis eam, si tiro Christi es, si turris fundamenta posuisti; ne dicant transeuntes: Hic homo cepit edificare, et non potuit perficere. Carnalis enim affectus est iste, et adhuc ueterem hominem sonat. Hunc carnalem affectum, et in nobis et in nostris, militia christiana ut perimamus hortatur; nec tamen ita ut ingratus sit quisque parentibus, et eadem ipsa beneficia quibus in uitam hanc editus, susceptus atque nutritus est, enumerata derideat. Seruet potius ubique pietatem: habeant hec locum ubi maiora non uocant.

8. Mater Ecclesia, mater est etiam matris tue. Hec uos de Christo concepit, hec martyrum sanguine parturiuit, hec in sempiternam lucem peperit, hec fidei lacte nutriuit et nutrit, cibosque maiores preparans, quod adhuc paruuli et sine dentibus uagire uultis, horrescit. Hec mater toto orbe diffusa, tam uariis et multiplicibus errorum infestationibus agitatur, ut abortiui iam filii eius aduersus eam infrenis armis belligerare non dubitent. Ignauia etiam atque torpore quorumdam quos gremio continet, membra sua frigescere plurimis locis et fouendis paruulis minus idonea fieri dolet. Unde nisi per alios filios, unde nisi per alia membra, quorum e numero es, iustum ac debitum poscit auxilium? Huiusne tu necessitates deserens, ad carnalia uerba conuerteris? Nonne hec grauioribus querelis insonat auribus? nonne hec cariora uiscera, et celestia ubera ostentat? Adde uiri eius susceptionem carnis, ne carnalibus inhereres,  et a uerbo eterno uniuersa que tibi mater improperat, ne his implicareris assumpta; adde contumelias, flagella, mortem, mortem autem crucis.

9. Talibus concepte seminibus, talique in uitam nouam connubio procreate, languescis et contabescis in ueterem hominem! Itane matrem terrenam non habebat Imperator tuus? Que tamen cum ei nuntiaretur agenti celestia, respondit: Que mihi mater, aut qui fratres? Et extendens manum in discipulos suos, dixit non pertinere ad cognationem suam, nisi qui facerent uoluntatem Patris eius . In quo numero profecto etiam ipsam Mariam benignus inclusit; faciebat enim et illa uoluntatem Patris. Ita optimus Magister atque diuinus, et maternum nomen, quod ei quasi priuatum propriumque nuntiauerant, quia terrenum erat, in comparatione celestis propinquitatis abiecit: et eamdem celestem propinquitatem in discipulis suis commemorans, quo sibi rursum consortio generis cum ceteris sanctis uirgo illa cohereret, ostendit. Et ne isto saluberrimo magisterio quo contemni carnalem affectum in parentibus docuit, adminiculum error acciperet, quo matrem habuisse a quibusdam negatur, alio loco discipulos monuit ne se patrem in terris dicant habere , ut quomodo illos manifestum est habuisse patres, sic se habuisse matrem manifestaret, cuius tamen terrena cognatione contempta, contemnendarum talium necessitudinum discipulis preberet exemplum.

10. Hec ergo interrumpuntur uocibus matris tue, et inter hec locum inuenit commemoratio pregnantis atque lactantis, ut de Adam et Eua, alius Adam nascereris et nutrireris? Respice potius, respice Adam secundum de celo, et porta iam celestis imaginem, sicut terreni portasti . Imo et hic habeant locum materna ipsa beneficia, que tibi ad eneruationem cordis enumerantur: habeant prorsus locum; noli esse ingratus, repende gratiam matri tue, repende spiritualia pro carnalibus, pro temporalibus sempiterna. Sed non uult sequi? non impediat. Non uult conuerti in melius? caue ne te in deterius peruertat, et euertat. Quid interest utrum in uxore, an in matre, dum tamen Eua in qualibet muliere caueatur? Nam ista umbra pietatis de foliis illius arboris uenit, quibus se primum parentes nostri in illa damnabili nuditate texerunt. Et quidquid in illis uerbis atque suggestione quasi officium tibi caritatis obtendit, ut a germanissima atque sincerissima Euangelii caritate te detorqueat, ad astutiam serpentis pertinet, et ad duplicitatem regis illius qui habet uiginti millia, quam nos docemur decem millium, hoc est, cordis, in qua Deum querimus, simplicitate superare.

11. His potius intende, carissime, et tolle crucem tuam, et sequere Dominum. Nam cum te presens animaduerterem domesticis curis a diuino studio retardari, ferri te potius et duci a cruce tua, non eam te ferre ac ducere sentiebam. Crux enim nostra quam Dominus portari a nobis iubet, ut eum expeditissimi sequamur, quid aliud quam mortalitatem carnis huius  significat? Ipsa enim nos cruciat donec absorbeatur mors in uictoriam . Crux ergo hec ipsa crucifigenda est, et transfigenda est clauis timoris Dei, ne solutis et liberis membris reluctantem portare non possis. Sequi enim Dominum nisi eam portans, omnino non uales: nam quomodo eum sequeris, si non es eius? Qui autem Iesu Christi sunt, ait Apostolus, carnem suam crucifixerunt cum passionibus et desideriis .

12. Si quid sane pecunie res tua familiaris habet, cuius te implicari negotio nec oportet nec decet, reuera tribuendum est matri et domesticis tuis. Horum quippe indigentia, si pauperibus, ut sis perfectus, instituisti distribuere talia tua, primum apud te locum obtinere debet [1 1Kb] : Si quis enim suis et maxime domesticis, ait Apostolus, non prouidet, fidem negauit, et est infideli deterior . Quibus ordinandis rebus, si, ut collum exueres induendum sapientie uinculis, profectus a nobis es; quid tibi nocent, aut quo pacto te peruellunt matris lacryme fluentes carne, aut serui fuga, aut mors ancillarum, aut fratrum morbosa ualetudo? Si est in te caritas ordinata, scias preponere maiora minoribus, et misericordia moueri, ut pauperes euangelizentur, ne messis Domini copiosa, operariorum inopia, in predam uolucribus iaceat, et paratum habere cor ad sequendum Domini uoluntatem, in eo quod uel flagellando uel parcendo agere statuerit cum seruis suis: hec meditare, in his esto, ut prouectus tuus manifestus sit in omnibus . Obsecro te ut caueas ne maiorem tristitiam des bonis fratribus torpore tuo, quam letitiam alacritate iam dederas. Commendare te autem litteris quibus uoluisti, tam superfluum putaui, quam si quisquam te mihi eodem modo commendare uoluisset.



EPISTOLA CCXLIu [* 1Kb]  . Augustinus Chrisimo, consolans ne deficiat in aduersis.

Domino uere ac merito carissimo, et predicando fratri CHRISIMO [2 1Kb] , AUGUSTINUS, in Domino salutem.

1. Rumor ad me detulit  sic te animo perturbatum, ut multum mirer prudentiam tuam et christianum animum parum cogitare rerum terrenarum conditionem nullo modo equari posse celestibus, ubi cor nostrum et spes nostra collocanda est. uir cordate, numquid aut totum bonum tuum in his rebus erat, quas nunc uideris amittere; aut tam magnum bonum illic deputabas, ut eo subtracto sic tenebrescat mens nimia tristitia, quasi lumen eius, non Deus, sed terra sit? Audiui enim  quod tibi manus etiam uelles inferre; quod melius non credo aut ascendisse in cor tuum, aut exisse de ore tuo. Sed tamen quia ita perturbatus es, ut hoc de te dici potuerit,  grauiter de te contristatus, hoc litterarum alloquio putaui consolandam Charitatem tuam; quanquam non dubitem Dominum Deum nostrum in corde tuo loqui meliora: noui enim quam pio studio semper audieris uerbum eius.

2. Erige itaque animum, frater in Christo carissime; Deus noster nec perit a suis, nec perdet suos: uult autem monere nos quam sint hec fragilia et incerta, que nimis diligunt homines, ut soluamus ab eis [1 1Kb] uinculum cupiditatis, per quod implicatos nos trahunt, et totum amorem nostrum consuefaciamus in eum currere, in quo nulla damna timeamus. Ipse te hortatur per ministerium nostrum, uiriliter cogites te fidelem esse christianum, et eius redemptum esse sanguine, qui non solum eterna sapientia, sed etiam humana presentia [2 1Kb] docuit nos temperanter prospera seculi huius contemnere, et fortiter aduersa tolerare; eius felicitatis mercedem pollicens, quam nemo possit a nobis auferre. Scripsi sane etiam ad uirum laudabilem comitem; quam epistolam, in tuo erit arbitrio utrum dari uelis. Nam per quem detur, non dubito deesse non posse, adiuuante Domino, uel episcopum, uel presbyterum, uel quemlibet.



EPISTOLA CCXLu [* 1Kb]  . Augustinus Possidio, de cultu, fucis et inauribus, et de non ordinando quodam in parte Donati baptizato.

Domino dilectissimo, et uenerabili fratri et consacerdoti POSSIDIO, et qui tecum sunt fratribus, AUGUSTINUS, et qui mecum sunt fratres, in Domino salutem.

1. Magis quid agas cum eis qui obtemperare nolunt, cogitandum est, quam quemadmodum eis ostendas non licere quod faciunt. Sed nunc epistola Sanctitatis tue, et occupatissimum me reperit, et celerrimus baiuli reditus neque non rescribere tibi, neque ad ea que consuluisti, ita ut oportet, respondere permisit. Nolo tamen de ornamentis auri uel uestis preproperam habeas in prohibendo sententiam, nisi in eos qui neque coniugati, neque coniugari cupientes, cogitare debent quomodo placeant Deo. Illi autem cogitant que sunt mundi, quomodo placeant uel uiri uxoribus, uel mulieres maritis . Nisi quod capillos nudare feminas, quas etiam caput uelare Apostolus iubet , nec maritatas decet. Fucari autem pigmentis, quo uel rubicundior uel candidior appareat, adulterina fallacia est, qua non dubito etiam ipsos maritos se nolle decipi, quibus solis permittende sunt femine ornari, secundum ueniam, non secundum imperium. Nam uerus ornatus maxime Christianorum et Christianarum, non tantum nullus fucus mendax, uerum ne auri quidem uestisque pompa, sed mores boni sunt.

2. Exsecranda autem superstitio ligaturarum, in quibus etiam inaures uirorum in summis ex una parte  auriculis suspense deputantur, non ad placendum hominibus, sed ad seruiendum demonibus adhibetur. Quis autem possit speciales nefariarum superstitionum prohibitiones in Scripturis inuenire, cum generaliter Apostolus dicat, Nolo uos socios fieri demoniorum ? et iterum, Que enim consonantia Christi ad Belial ? Nisi forte quia Belial nominauit, et generalem societatem demoniorum prohibuit, licet Christianis sacrificare Neptuno, quia nichil proprie de Neptuno uetitum legimus! Moneantur interim miseri, ut si obtemperare nolunt preceptis salubrioribus, saltem sacrilegia sua non defendant, ne maiori se scelere implicent. Quid autem cum eis agendum sit, si soluere inaures timent, et corpus Christi cum signo diaboli accipere non timent? De ordinando autem qui in parte Donati baptizatus est, auctor tibi esse non possum: aliud est enim facere si cogaris, aliud consulere ut facias.



EPISTOLA CCXLuI [* 1Kb]  . Augustinus Lampadio, ostendens fatum in peccatis perperam excusari, quippe cuius uel ipsi mathematici nullam rationem habeant in subditis castigandis.

AUGUSTINUS LAMPADIO.

1. De questione fati ac fortune, qua tuum animum non leuiter moueri, et cum presens essem aduerti, et nunc tuis litteris gratius certiusque cognoui, rescriptum tibi non parui uoluminis debeo; quod Dominus prestabit ut ita explicem, quemadmodum nouit tibi congruere ad salutem fidei tue. Non enim paruum malum est, peruersis opinionibus non solum ad committendum blandimento uoluptatis adduci, sed etiam ad defendendum peccatum a medicamento confessionis auerti.

2. Illud sane quantocius ac breuiter noueris, omnes leges atque omnia instituta discipline, laudes, uituperationes, exhortationes, terrores, premia, supplicia, ceteraque omnia quibus humanum genus administratur et regitur, penitus labefactari atque subuerti, nichilque in eis omnino iustitie remanere, nisi uoluntas sit causa peccandi. Quanto ergo licentius et equius mathematicorum improbamus errores, quam diuinas leges, uel etiam domorum nostrarum curam damnare atque abiicere cogimur; quod nec ipsi mathematici faciunt? Nam cum aliquis eorum hominibus nummatis fatua fata uendiderit; mox ut oculum a tabellis eburneis ad domus sue moderamen ac sollicitudinem reuocauerit, non solum uocibus, sed etiam plagis emendat uxorem; non dico si petulantius iocantem, sed si immoderatius per fenestram aspicientem animaduerterit. Que tamen si ei dicat, Quid me cedis? uenerem cede si potes, a qua cogor hoc facere: tum uero ille non curat quam uana uerba componat fallendis extraneis, sed quam iusta uerbera imponat corrigendis suis.

3. Quando ergo quisque, cum reprehendi ceperit, causam conuertit in fatum, et ideo se culpari non uult, quia fato se dicit coactum fecisse id quod arguitur;  redeat ad seipsum, seruet hoc in suis, non castiget seruum furem, non de contumelioso filio conqueratur, uicino improbo non minetur. Quid enim horum faciens, iuste facit, si omnes a quibus iniurias patitur, non culpa sua, sed fato impelluntur ut faciant? Si autem iure proprio et patrisfamilias diligentia, quoscumque homines pro tempore in potestate habet, hortatur ad bonum, deterret a malo, imperat sue uoluntati ut obtemperent, honorat eos qui sibi ad nutum obediunt, uindicat in eos qui se contemnunt, rependit gratiam beneficis, odio ingratos; egone exspectabo ut contra fata disputem, cum tanta eum non uerbis, sed factis eloqui deprehendam, ut prope manibus suis omnes mathematicorum capillos super capita eorum frangere uideatur? His itaque paucis si auiditas tua contenta non est, et librum aliquem de hac re, quem diutius legat, desiderat; patienter tibi sunt exspectande uacationes nostre, et rogandus Deus, qui et otium et facultatem satiando de hac re animo tuo tribuere dignetur. Ero tamen alacrior, si et sepe commemorare me litteris tuam non piguerit caritatem, et quid de hac epistola sentias rescribendo docueris.



EPISTOLA CCXLuII [* 1Kb]  . Augustinus Romulum potentem hominem, quem in Christo genuerat, obsecrat ne nimium acerbus et iniustus exactor sit tributorum administratoribus suis solutorum: minitans ei, si tyrannice exigere pergat, extremum iudicium.

Domino dilectissimo ROMULO filio, AUGUSTINUS, in Domino salutem.

1. ueritas et dulcis est et amara. Quando dulcis est, parcit; et quando amara, curat. Si non recusas bibere quod in hac epistola offero, probabis quod dixi. Utinam sicut mihi non obest, sic nec tibi obesset quidquid contumeliarum mihi irrogas: et utinam uel tantum tibi obesset iniquitas quam miseris et pauperibus facis, quantum obest ipsis quibus eam facis. Illi enim ad tempus laborant, tu autem uide quid tibi thesaurizes in die ire et reuelationis iusti iudicii Dei, qui reddet unicuique secundum opera sua . Cuius misericordiam deprecor ut hic te corrigat quomodo ipse nouit, potius quam reseruet in illum diem quando nullus iam erit correctionis locus; ut qui tibi dedit timorem suum, propter quem de te non despero, aperiat tibi sensum, ut uideas que facis, et exhorreas, et emendes. Parua enim et quasi nulla tibi uidentur, que tam magna mala sunt, ut quando te domita cupiditas ea considerare permiserit, riges lacrymis terram, ut Deus misereatur tui. Aut si ego iniquus sum, qui hoc tecum ago ne miseri et egeni homines bis reddant quod debent, cum coloni actori suo dederint, subdito [1 1Kb] preposito et iubenti seruientes, nec ille se accepisse negare potuerit: si ergo ego iniquus sum, quia mihi uidetur iniustum ut bis  exigantur, qui uix semel reddere sufficiunt; fac quod uis. Si autem tu uides quia iniustum est; fac quod decet, fac quod Deus iubet, et ego rogo.

2. Non pro illis magis , sed pro teipso teipsum rogo, ut, quomodo scriptum est, Miserearis anime tue placens Deo . Et modo quidem non rogandus, sed obiurgandus es: nam et hoc scriptum est, Ego quem amo, redarguo, et castigo . Ego tamen si pro me rogandus esses, forte non te rogarem: quia uero pro te rogandus es, rogo te iratum ut parcas tibi, ut placeris tibi [1 1Kb] , ut tibi placetur ille quem rogas. Misi ad te die sabbati, cum adhuc pranderes, ut non proficiscereris, nisi me uidisses: renuntiasti ita te esse facturum. Surrexisti die dominico, et, ut audiui, uenisti in ecclesiam, et orasti, et profectus es, et me uidere noluisti. Deus tibi ignoscat. Quid enim aliud tibi dicam, nisi quod ipse nouit quia cupio? sed scio quia nisi te correxeris, ille iustus est. Cum autem tibi parcis, et mihi parcis: neque enim tam miser sum et alienus a uisceribus Christi, ut non grauissimo uulnere feriatur cor meum, quando sic agunt, quos in eius Euangelio genui.

3. Iterum dicturus es: Non eis iussi ut darent Ponticano. Respondetur tibi: Sed iussisti ut seruirent Ponticano; nec possent distinguere quousque seruirent, et quousque non seruirent, maxime cum ea peteret que se debere sciebant. Tuas autem litteras habere debuerunt, quas proferrent actori [2 1Kb] , si te nolente exigebat, et relegerent ei non se debere dare, nisi cum tuas litteras accepissent. Nam si uerbo aliquando iussisti ne actori aliquid darent, multum est ut meminerint; multum est ut tu ipse memineris an uere iusseris, an ipsis iusseris, an aliis, an omnibus: maxime quia etiam nunc alteri actori audisti datam et saluam esse ipsam pecuniam, et non tibi displicuit quia dederunt. Sed cum ego dixissem, Quid si et iste interuertisset, ab ipsis iterum exigendum erat? rursus tibi cepit displicere quia dederunt: et cum mihi sepe dixisses, nunquam te iniunxisse uices tuas uel ualerio uel Aginesi [3 1Kb] , subito cum de uino ageretur, quia debuerunt ostendere si acescere ceperat, et diceretur tibi quod absens erat; credo, excidit tibi quid mihi toties dixeras, et dixisti, quia habuerunt Aginesi ostendere, et ex ipsius agere arbitrio. Ibi ego cum dixissem, Certe uices tuas istis non soles iniungere; respondisti, Sed litteras meas habebat Aginesis: quasi semper illi quibus aliquid iniungis, litteras tuas recitent rusticanis hominibus, ut credant quia tu iussisti. Sed quia eos uident tibi sic iungi [4 1Kb] , non utique credunt temere illos aliquid audere presumere, nisi a te data potestate. Ideoque inter ista incerta non apparet quid iubeas, nec possunt firmum aliquid retinere, nisi litteras tuas habuerint, quas omnibus proferant,  et nonnisi tuis litteris prolatis obtemperent, quando eis aliquid dandum est.

4. Sed quid opus est tam diu tecum disputare, et onerare uerbis occupationes tuas, ut forte cum irasceris uerbis meis, uelis seuire in homines miseros? Illis imputabitur ad meritum bonum, quia pro salute tua, propter quam tibi tanta loquor, te patiuntur iratum: tibi autem nolo aliquid grauius dicere, ne putes me non timendo, sed male optando tale aliquid loqui. Time Deum si non uis decipi: ipsum testem inuoco super animam meam, plus me tibi timere cum hec dico, quam illis pro quibus apud te intercedere uideor. Si credis, Deo gratias: si autem non credis, consolatur me quod Dominus ait, Dicite, Pax huic domui: et si est tibi filius pacis, requiescet super eum pax uestra; si quo minus, ad uos reuertetur . Dei misericordia te tueatur, domine dilectissime fili.



EPISTOLA CCXLuIII [* 1Kb]  . Augustinus Sebastiano, de pia tristitia quam boni ferunt ex impietate malorum. Huic epistole subscripsit Alypius.

Domino sancto desiderabili, et in Christi honore suauissimo fratri SEBASTIANO [1 1Kb] AUGUSTINUS, in Domino salutem.

1. Quamuis ab animo nostro nullo modo te separatum esse permittat dulce uinculum caritatis, et indesinenter tuos sanctos mores atque colloquia recolamus; tamen bene fecisti, et gratias agimus quod nobis etiam corporalis salutis tue nuntios apices mittendo, nos plurimum exhilarasti. Sensi autem in epistola tua quod tedium te detinuerit a peccatoribus relinquentibus legem Dei: illo enim spiritu uiuis, quod dictum est, uidi insensatos, et tabescebam . Pia est ista tristitia, et, si dici potest, beata miseria, uitiis alienis tribulari, non implicari; merere, non herere; dolore contrahi, non amore attrahi. Hec est persecutio quam patiuntur omnes qui uolunt in Christo pie uiuere, secundum apostolicam mordacem ueracemque sententiam . Quid enim hic magis persequitur uitam bonorum, quam uita iniquorum; non cum cogit imitari quod displicet, sed cum cogit dolere quod uidet? Quoniam coram pio uiuens impie, etsi non obligat consentientem, cruciat sentientem. Nam sepe et diu impiorum [2 1Kb] corporibus a secularibus potestatibus, et quorumlibet uexationibus parcitur; piorum autem cordibus a malis hominum moribus nunquam usque ad huius seculi finem. Sic ergo potius impletur quod commemoraui dixisse Apostolum, Quia omnes qui uolunt in Christo pie uiuere, persecutionem patientur; et tanto amarius quanto interius, donec diluuium transeat, ubi arca continet coruum et columbam.

2. Sed inhere, frater, illi a quo audisti, Qui perseuerauerit  usque in finem, hic saluus erit : coniungere Domino, ut crescat in nouissimis uita tua. Scio enim non deesse recreationem cordis de fratribus bonis. Huc adiunge promissiones Dei fideles, magnas, certas, sempiternas, ipsiusque tolerantie imperturbabilem ineffabilemque mercedem: et uide quam uerum Domino cantes, Secundum multitudinem dolorum meorum in corde meo, consolationes tue iucundauerunt animam meam . Mitte fratri Firmo litteras nostras. Sanctitatem tuam et familiam Dei, que tuo ministerio gubernatur, fratres et sorores que apud nos sunt nobiscum, in Domino resalutant.  Incolumes pro nobis oretis, dilectissimi et sancti fratres.

Ego Alypius impensissime saluto Sinceritatem tuam, omnesque tibi in Domino coniunctos; atque ut hanc tanquam meam epistolam deputes, peto: etsi enim aliam propriam mittere potuissem, tamen malui huic suscribere, ut unanimitatem nostram una etiam pagina testaretur.



EPISTOLA CCXLIX [* 1Kb]  . Augustinus Restituto, quatenus mali tolerandi in Ecclesia.

Domino desiderantissimo, et honorifica sinceritate carissimo fratri, et condiacono RESTITUTO, AUGUSTINUS, in Domino salutem.

Aestus indicantes piam flammam cordis tui, indicauit mihi fidelissimus, ut scis, particeps eorum, frater Deogratias. Lege itaque Tychonium quem bene nosti, non quidem omnia probaturus; nam que in illo cauenda sint, bene nosti. Hanc tamen questionem, quomodo in Ecclesia Dei si qua forte peruersa uel etiam scelerata corrigere aut exstinguere non ualemus, saluo unitatis uinculo toleranda sint, strenue uidetur mihi tractauisse atque soluisse. Quanquam in eius litteris tantummodo intentione correcta, ad ipsos diuinarum Scripturarum fontes recurrere nos oportet, ut ibi uideamus quam pauca de hac re testimonia sententiarum, uel exempla gestorum posuit, et quam nemo possit omnia ponere, nisi qui pene omnes sanctorum Librorum paginas in sua scripta transferre uoluerit: ita prope nulla est que nos non admoneat, intus in ipsa societate Sacramentorum quibus imbuimur ad uitam eternam, cum his qui oderunt pacem esse debere pacificos, donec ingemiscendo nostra longinqua peregrinatio transeat ; atque in uirtute Ierusalem matris eterne securissima pace perfruamur, et in turribus eius abundantia uerorum fratrum , quorum nunc inter multos falsos gemimus paucitatem. Que est autem uirtus illius ciuitatis, nisi Deus eius Deus noster? uides igitur in quo solo fiat pax, et singulis hominibus, qui secum sine illo bellum gerunt, etiam nullo extrinsecus oborto scandalo; et omnibus simul, qui quanquam in hac se uita diligant, et amicitie fide nexibus teneantur, tamen nec presentia corporis nec consensione  animi summe perfecteque copulantur. Confortetur cor tuum in Domino, memor nostri.



EPISTOLA CCL [* 1Kb]  . Augustinus senex Auxilio episcopo iuueni, ut aut anathematis sententiam rescindat, aut doceat quibus adductus causis putet ob unius peccatum totam familiam excommunicari posse.

Domino dilectissimo, et uenerabili fratri et consacerdoti AUXILIO, AUGUSTINUS, in Domino salutem.

1. uir spectabilis filius noster Classicianus [1 1Kb] grauiter apud me litteris questus est, quod sit anathematis iniuriam a tua Sanctitate perpessus: narrans quod uenerit ad ecclesiam apparitione paucorum sue potestati congrua comitatus, et egerit tecum, ne contra salutem suam faueres eis qui per Euangelium [2 1Kb] peierando, adiutorium uiolande fidei in ipsa fidei domo requirebant; quos tamen considerantes quid mali fecerint, non inde uiolenter abductos, sed sponte dicit egressos, atque hinc uenerationem tuam ita sibi succensuisse, ut ecclesiasticorum confectione Gestorum cum omni domo sua anathematis sententia feriretur. Quibus litteris eius lectis, non mediocriter estuans, cogitationibus magna cordis tempestate fluctuantibus, apud Charitatem tuam tacere non potui; ut si habes de hac re sententiam certis rationibus uel Scripturarum testimoniis exploratam, nos quoque docere digneris quomodo recte anathemetur pro patris peccato filius, aut pro mariti uxor, aut pro domini seruus, aut quisquam in domo etiam nondum natus, si eodem tempore, quo uniuersa domus est anathemate obligata, nascatur, nec ei possit per lauacrum regenerationis in mortis periculo subueniri. Neque enim hec corporalis est pena qua legimus quosdam contemptores Dei cum suis omnibus, qui eiusdem impietatis participes non fuerunt, pariter interfectos. Tunc quidem ad terrorem uiuentium mortalia corpora perimebantur, quandoque utique moritura: spiritualis autem pena, qua fit quod scriptum est, Que ligaueris in terra, erunt ligata et in celo , animas obligat, de quibus dictum est, Anima patris mea est, et anima filii mea est: anima que peccauerit, ipsa morietur .

2. Audisti fortasse aliquos magni nominis sacerdotes cum domo sua quempiam anathemasse peccantium: sed forte si essent interrogati, reperirentur idonei reddere inde rationem. Ego autem, quoniam si quis ex me querat utrum recte fiat, quid ei respondeam non inuenio; nunquam hoc facere ausus sum, cum de quorumdam facinoribus immaniter aduersus Ecclesiam perpetratis, grauissime permouerer. Sed si tibi forte quoniam iuste fiat, Dominus reuelauit nequaquam iuuenilem etatem tuam, et honoris ecclesiastici rudimenta contemno: en adsum, senex a iuuene et episcopus tot annorum a collega necdum anniculo paratus sum discere, quomodo uel Deo uel  hominibus iustam possumus reddere rationem, si animas innocentes pro scelere alieno, ex quo non trahunt sicut ex Adam [1 1Kb] , in quo omnes peccauerunt , originale peccatum, spirituali supplicio puniamus. Etenim Classiciani filius, etsi traxit ex patre primi hominis culpam sacro fonte Baptismatis expiandam; tamen quidquid, posteaquam genuit eum, peccati pater eius admisit, ubi particeps ipse non fuit, ad eum non pertinere quis ambigit? Quid dicam de coniuge? quid de tot animabus in uniuersa familia? unde si una anima per istam seueritatem qua tota domus ista anathemata est, sine Baptismate de corpore exeundo perierit; innumerabilium mors corporum, si de ecclesia homines innocentes uiolenter abstrahantur et interficiantur, huic damno non potest comparari. Si ergo de hac re potes reddere rationem, utinam et nobis rescribendo prestes ut possimus et nos: si autem non potes, quid tibi est inconsulta commotione animi facere, unde si fueris interrogatus, rectam responsionem non uales inuenire?

3. Hec autem dixi, etiamsi filius noster Classicianus aliquid admisit, quod tibi anathemate plectendum iustissime uideretur. Ceterum si ueras ad me litteras misit, nec solus in domo sua debuit ista sententia cerceri. Sed hinc cum tua Sanctitate nichil ago, nisi tantum peto ignoscas petenti ueniam, si agnouerit culpam: si autem nichil eum peccasse prudenter agnoscis, quoniam ipse in domo fidei iustius flagitabat fidem debere seruari, ne ibi frangeretur ubi docetur; fac quod sanctum uirum facere oportet, ut si tibi contigit tanquam homini, quod utique homo Dei dicit in Psalmo, Turbatus est pre ira oculus meus, exclames ad Dominum, Miserere mei, Domine, quoniam infirmus sum ; ut porrigat tibi dexteram suam, et comprimat iracundiam tuam, et tranquillet mentem tuam ad uidendam faciendamque iustitiam. Sicut enim scriptum est, Iracundia uiri iustitiam Dei non operatur . Nec arbitreris ideo nobis non posse subrepere iniustam commotionem, quia episcopi sumus: sed potius cogitemus inter laqueos tentationum nos periculosissime uiuere, quia homines sumus. Aufer itaque Gesta ecclesiastica que perturbatior fortasse fecisti, et redeat inter uos caritas quam cum illo et catechumenus [2 1Kb] habuisti: aufer litem et reuoca pacem, ne tibi pereat homo amicus, et de uobis gaudeat diabolus inimicus. Potens est autem misericordia Dei nostri, que et me exaudiat orantem, ne mea tristitia de uobis augeatur, sed potius que est exorta sanetur; et erigat [3 1Kb] per gratiam suam, et letificet iuuentutem tuam non contemnentem senectutem meam. uale.



FRAGMENTUM Quod in ueteri codice Ecclesie Trecensis continente collectiones Cresconii et Ferrandi repertum est, cum titulo hic affixo. EX EPISTOLA AD CLASSICIANUM [* 1Kb] , Qui excommunicatus fuerat.

Ego propter eos qui pro peccato unius anime, totam  domum eius, id est plurimas animas anathemate ligant, maxime ne ibi quisquam sine Baptismate de corpore abscedat; et utrum non etiam de ecclesia pellendi sunt, qui eo confugiunt quo fidem fideiussoribus frangant, adiuuante Domino, et in concilio nostro agere cupio, et si opus fuerit ad Sedem apostolicam scribere; ut in his causis quid sequi debeamus concordi omnium auctoritate constituatur, atque firmetur  . Illud plane non temere dixerim, quod si quisquam fidelium fuerit anathematus iniuste, ei potius oberit qui faciet, quam ei qui hanc patietur iniuriam. Spiritus enim sanctus habitans in sanctis, per quem quisque ligatur aut soluitur, immeritam nulli penam ingerit: per eum quippe diffunditur caritas in cordibus nostris, que non agit perperam.



EPISTOLA CCLI [* 1Kb]  . Augustinus Pancario, de Secundino presbytero criminum quorumdam insimulato: contra quem accusationes hereticorum admittere non uult, catholicorum audire paratus.

Domino dilectissimo, meritoque honorabili filio PANCARIO, AUGUSTINUS, in Domino salutem.

Cum, antequam ueniret Religio tua, presbyter Secundinus Germanicianensibus non displiceret, unde modo factum est ut eum, sicut scripsisti, etiam de nescio quibus criminibus accusare parati sint, nescio, domine dilectissime, meritoque honorabilis fili. uerumtamen nullo modo nos possumus contemnere quod presbytero uidentur obiicere, tantum si catholici sunt qui obiiciunt: nam hereticorum accusationes contra catholicum presbyterum admittere, nec possumus, nec debemus. Proinde hoc primo agat prudentia tua, ut heretici non sint, ubi ante aduentum tuum non fuerunt; et audiemus causam presbyteri, sicut eam oportet audiri. Illud sane moneo, quia dignaris, quoniam et salus et existimatio tua carissima nobis est, et ipsi Germanicianenses pertinent ad curam humilitatis nostre, ut ea que a gloriosissimis Imperatoribus impetrasti, et ea que apud competentes iudices egisti, fidenter allegare digneris; ut appareat omnibus nichil te inordinate agere, ne iterum in causa uestra, qui de possessione contenditis, ipsi miseri fatigentur, et grauius afflicti dispereant. Simul etiam commendo ut eiusdem presbyteri domus non diripiatur, neque uastetur: nam de ecclesia sua nuntiatum est nobis, quod eam nescio qui uelint deponere; sed non puto quod ullo pacto possit hoc a tua religione permitti.



EPISTOLA CCLII [** 1Kb]  . Augustinus Felici, de pupilla quadam Ecclesie tutele commissa.

Domino dilectissimo meritoque honorabili, et preferendo  fratri FELICI, AUGUSTINUS, in Domino salutem.

Nouit optime Religio tua quam curam tuendis cum omnibus hominibus, tum maxime pupillis Ecclesia uel episcopi debeant. Unde receptis litteris tuis, et exemplo litterarum uiri spectabilis fratris nostri  , nec potui nec debui passim puellam cuiquam committere: presertim quia eam Ecclesie commendauit, domine dilectissime meritoque honorabilis, et preferende frater. Proinde aduentum eius exspecto, ut si quid fieri oporteat, eius presentia deliberem, et faciam quod Dominus faciendum esse inspirauerit.



EPISTOLA CCLIII [* 1Kb]  . Augustinus ad Benenatum, de eadem puella  in matrimonium non tradenda nisi uiro catholico.

Domino beatissimo, et uenerabili ac desiderabili fratri BENENATO, et qui tecum sunt fratribus, AUGUSTINUS, in Domino salutem.

Per quem saluto Sanctitatem tuam, de fide eius et bono eirca Ecclesiam studio gratulamur. uoluit autem ad tuam Benignitatem cum litteris meis uenire, domine dilectissime ac uenerabilis frater. Et quoniam audiui quod de negotio illo transigere cogitas, si uerum est , nosti quemadmodum debeas episcopali paternitate catholice Ecclesie prouidere; ut non cum quolibet id agas, si tamen, ut dixi, uerum est quod audiui, sed potius cum domo catholica, cuius non solum nullam aduersitatem, uerum etiam fidele adiutorium habere possit Ecclesia.



EPISTOLA CCLIu  . Augustinus ad eumdem Benenatum, pronubum agentem Rustici filio.

Domino beatissimo, et uenerabili ac desiderabili fratri et consacerdoti BENENATO, et qui tecum sunt fratribus, AUGUSTINUS et qui mecum sunt fratres, in Domino salutem.

Puella de qua mihi scripsit Sanctitas tua, in ea uoluntate est, ut si etas ei iam matura esset, nulli in nuptiis conueniret. In ea uero etate est, ut si uoluntatem nubendi haberet, nulli adhuc dari uel promitti deberet. Huc accedit quia eam Deus in Ecclesia sic tuetur, ut contra improbos tueatur; non ut cui uoluero tradi possit, sed ut a quo non oportet, rapi non possit, domine Benenate dilectissime et uenerabilis frater. Conditio itaque quam insinuare dignatus es, non mihi displicet, si nuptura est: utrum autem nuptura sit, etsi illud quod in ore habet magis optamus, nunc tamen ignoramus; quia in his annis est, ut et quod se dicit uelle esse sanctimonialem, iocus sit potius garrientis, quam sponsio profitentis. Deinde habet materteram, cuius uir honorabilis frater noster Felix, dum de hac re contulissem cum illo  non quidem inuitus accepit, imo etiam gratulatus est; sed iure amicitie non importune doluit quod eis nichil inde sit scriptum. Fortassis enim que nunc non apparet, apparebit et mater, cuius uoluntatem in tradenda filia, omnibus, ut arbitror, natura preponit; nisi eadem puella in ea iam etate fuerit, ut iure licentiore sibi eligat ipsa quod uelit. Illud quoque cogitet Sinceritas tua, quia si mihi de nuptiis eius potestas summa ac tota tribuatur, atque ipsa quoque iam matura et nubere uolens, cui uoluero se tradendam sub Deo iudice mihi committat; sic dico, et uerum dico, mihi placere istam conditionem, ut propter Deum iudicem non possim respuere meliorem: que utrum aduentura sit, utique incertum est. Quapropter uidet Charitas tua quanta consideranda concurrant, ut nunc a me cuiquam promitti omnino non possit.



EPISTOLA CCLu [* 1Kb]  . Augustinus ad Rusticum, de puella in connubium eius filio petita.

Domino dilectissimo, et merito predicabili ac suspiciendo filio RUSTICO, AUGUSTINUS, in Domino salutem.

Quamuis tibi et uniuerse domui tue omnia bona optem, nec tantum ad felicitatem presentis seculi pertinentia, uerum etiam ad uitam futuram atque sempiternam, que tibi nondum credenda persuasa est; tamen que me moueant, ut de puella quam petis, nichil adhuc audeam polliceri, quantum sufficere uisum est, sancto fratri et cepiscopo meo Benenato rescripsi, domine dilectissime et uenerabilis fili. Si enim tu, cum certissime noueris, etiamsi nostre absolute sit potestatis quamlibet puellam in coniugium tradere, tradi a nobis christianam nisi christiano non posse; nichil tamen mihi tale de filio tuo, quem adhuc paganum audio, promittere uoluisti: quanto magis ego, propter illa que in epistola memorati fratris mei legere poteris, quidquam de illius puelle connubio spondere non debeo, etiamsi quod dixi de filio tuo non tantum promissum tenerem, sed iam etiam factum esse gauderem?



EPISTOLA CCLuI  . Officiose Augustinus ad Christinum scribit.

Domino merito predicando, sinceriterque carissimo ac desiderantissimo fratri CHRISTINO, AUGUSTINUS, in Domino salutem.

Epistolam meam desiderare te, mihi tua epistola nuntiauit. Frater autem Iacobus eius desiderii erga nos tui locupletior testis accessit, quia plura mihi de te suauia atque in seipso experta locutus est, quam illa parua chartula potuit. Unde tue benignitati congratulor, et de tuo pectore christiano Domino Deo nostro, cuius hec dona sunt, gratias ago, domine merito predicande, sinceriterque carissime ac desiderantissime  frater. Quod autem petis, ut litteris te queram; ego te affectu quero, qui omnes litteras superat: et ubi te queram quod bene intelligas, noui. Quantum autem ad me legendum attinet, magis uereor in manibus uestris loquacitatem meam reprehendi, quam eloquium requiri. Illud breuiter dixerim, quod diuturna cogitatione si ruminaueris, senties quid sapiat: cum in itinere Dei faciliora et fructuosa ignaua formidine fugiuntur, in itinere seculari duriora et sterilia erumnoso labore tolerantur. Incolumis in Christo uigeas et proficias, domine merito predicande, sinceriterque carissime ac desiderantissime frater.



EPISTOLA CCLuII [* 1Kb]  . Augustinus Orontio, resalutans illum.

Domino eximio meritoque honorabili, et suscipiendo filio ORONTIO, AUGUSTINUS.

Ago gratias quod aduentum Eximietatis tue litteris etiam preuenire dignatus es, et ante contuitum misisti colloquium, ut tuo prius affatu quam aspectu frueremur, et diu desideratam notitiam epistolari solatio quodammodo pregustantes, exspectaremus auidius et ardentius, quod iucundius gratiusque caperemus, domine eximie meritoque honorabilis, et suspiciende fili. Reddo itaque meritis tuis et precurrentibus officiis debitum resalutationis obsequium, incolumitatem tuam gaudens nuntiatam, optansque continuam. Et quod rescripta exiguitatis mee iure prerogate beneuolentie reposcendo addidisti, dicens, Si tamen id de tanta sanctitate possumus promereri; nullo modo audeo desperare, sanctitatis eiusdem, cuius haustu pro nostro modulo aliquid sumus, ipsum fontem non solum laudandum, uerum etiam nobiscum participandum, et tue prudentie placiturum; ut Deus incomparabiliter atque incommutabiliter bonus, qui per suam potentiam tam bone tue mentis est institutor, sit etiam per gratiam restitutor. Incolumen te Deus omnipotens felicioremque tueatur, domine eximie meritoque honorabilis, ac suscipiende fili.



EPISTOLA CCLuIII [** 1Kb]  . Augustinus Martiano ueteri amico, gratulatur quod catechumenus sit factus, hortans illum ut fidelium Sacramenta percipiat.

Domino merito suscipiendo, et in Christo dilectissimo ac desiderantissimo fratri MARTIANO, AUGUSTINUS, in Domino salutem.

1. Abripui, uel potius obripui, et quodammodo furatus sum memetipsum multis occupationibus meis, ut tibi scriberem antiquissimo amico, quem tamen non habebam, quamdiu in Christo non tenebam. Nosti quippe ut definierit amicitiam Romani, ut ait quidam, maximus auctor Tullius eloquii . Dixit enim, et uerissime dixit: Amicitia est rerum humanarum  et diuinarum cum beneuolentia et caritate consensio . Tu autem, mi carissime, aliquando mihi consentiebas in rebus humanis, cum eis more uulgi frui cuperem; et mihi ad ea capessenda quorum me penitet, fauendo uelificabas, imo uero uela cupiditatum mearum, cum ceteris tunc dilectoribus meis, inter precipuos aura laudis inflabas. Porro in rebus diuinis, quarum mihi illo tempore nulla eluxerat ueritas, utique in maiore illius definitionis parte nostra amicitia claudicabat: erat enim rerum tantummodo humanarum, non etiam diuinarum, quamuis cum beneuolentia et caritate consensio.

2. Et posteaquam illa cupere destiti, tu quidem perseuerante beneuolentia, saluum me esse cupiebas salute mortali, et ea rerum prosperitate felicem, quam mundus optare consueuit. Et iam sic itaque aliquantum tibi erat mecum rerum humanarum beneuola et chara consensio. Nunc uero quantum de te gaudeo, quibus explicem uerbis, quando eum quem quoquo modo habui diu amicum, habeo iam uerum amicum? Accessit enim etiam rerum consensio diuinarum; quoniam qui mecum temporalem uitam quondam iucundissima benignitate duxisti, nunc spe uite eterne mecum esse cepisti. Modo uero etiam de rebus humanis inter nos nulla dissensio est, qui eas rerum diuinarum cognitione pensamus, ne plus eis tribuamus, quam modus earum iustissime postulat; nec eas in aliquo contemptu abiiciendo, creatori earum Domino rerum celestium atque terrestrium faciamus iniuriam. Ita fit ut inter quos amicos non est rerum consensio diuinarum, nec humanarum plena esse possit ac uera. Necesse est enim ut aliter quam oportet humana estimet qui diuina contemnit, nec hominem recte diligere nouerit quisquis eum non diligit qui hominem fecit. Proinde non dico, nunc mihi plenius amicus es, qui eras ex parte; sed quantum ratio indicat, nec ex parte eras, quando nec in rebus humanis mecum amicitiam ueram tenebas. Rerum quippe diuinarum, ex quibus recte humana pensantur, socius mihi nondum eras; siue quando nec ipse in eis eram, siue posteaquam ego eas utcumque sapere cepi, a quibus tu longe abhorrebas.

3. Nolo autem succenseas, nec tibi uideatur absurdum quod illo tempore cum in uana huius mundi estuarem, quamuis me multum amare uidereris, nondum eras amicus meus; quando nec ipse mihi amicus eram, sed potius inimicus: diligebam quippe iniquitatem; et uera quidem diuina sententia est qua scriptum est in sanctis Libris, Qui autem diligit iniquitatem, odit animam suam . Cum ergo odissem animam meam, uerum amicum quomodo habere poteram, ea mihi optantem in quibus ipse meipsum patiebar inimicum? Cum uero benignitas et gratia Saluatoris nostri illuxit mihi, non secundum merita mea, sed secundum ipsius misericordiam; tu ab hac alienus, quomodo esse poteras amicus meus, qui unde beatus esse possem penitus ignorabas, et non in hoc me amabas, in quo mihi ipse iam fueram utcumque amicus effectus?

 4. Gratias itaque Deo, quod te mihi amicum facere tandem aliquando dignatur. Nunc enim nobis est rerum humanarum et diuinarum cum beneuolentia et caritate consensio in Christo Iesu Domino nostro, uerissima pace nostra. Qui duobus preceptis cuncta preconia diuina conclusit, dicens: Diliges Dominum Deum tuum ex toto corde tuo, et ex tota anima tua, et ex tota mente tua; et, Diliges proximum tuum tanquam teipsum. In iis duobus preceptis tota Lex pendet et Prophete . In illo primo rerum diuinarum, in hoc secundo rerum humanarum est cum beneuolentia et caritate consensio. Hec duo si mecum firmissime teneas, amicitia nostra uera ac sempiterna erit; et non solum nos inuicem, sed ipsi etiam Domino sociabit.

5. Quod ut fiat, exhortor grauitatem et prudentiam tuam ut iam etiam fidelium Sacramenta percipias: decet enim etatem, et congruit, quantum credo, moribus tuis. Memento quid mihi dixeris profecturo, comicum quidem de Terentio, si recolis, uersum, sed tamen aptissimum et utilissimum:

Nunc hic dies uitam aliam affert, alios mores postulat. 
Quod si ueraciter dixisti, sicut de te dubitare non debeo; iam profecto sic uiuis ut sis dignus Baptismo salutari remissionem preteritorum accipere peccatorum. Nam omnino non est cui alteri preter Dominum Christum dicat genus humanum:

Te duce si qua manent sceleris uestigia nostri,
Irrita perpetua soluent formidine terras. 
Quod ex Cumeo, id est, ex Sibyllino carmine se fassus est transtulisse uirgilius; quoniam fortassis etiam illa uates aliquid de unico Saluatore in spiritu audierat, quod necesse habuit confiteri. Hec tibi, domine merito suscipiende, et in Christo dilectissime ac desiderantissime frater, siue pauca, siue forsitan multa sint, utcumque occupatissimus scripsi: tua sumere rescripta desidero, et te nomen dedisse inter competentes, uel daturum esse, iamiamque cognoscere. Dominus Deus noster, in quem credidisti, et hic et in futuro seculo te conseruet, domine merito suscipiende, et in Christo dilectissime ac desiderantissime frater.



EPISTOLA CCLIX [* 1Kb]  . Augustinus Cornelio scortis dedito, admonens illum ut Cypriane uxoris defuncte pudicitiam imitetur, si uelit illius impetrare laudes.

Domino dilectissimo, et honorabili fratri CORNELIO, AUGUSTINUS.

1. Scripsisti mihi ut ad te aliquam prolixam epistolam consolatoriam darem, quod grauiter optime uxoris morte mouereris, sicut sanctum Paulinum ad Macarium fecisse meministi. Et illa quidem anima in societatem recepta fidelium atque castarum, laudes nec curat, nec querit humanas; sed quia propter  eos fiunt ista, qui uiuunt, prius est ut tu, qui consolari eius laude desideras, ita uiuas, ut illic ubi ipsa est, esse merearis. Neque enim dubito quod eam non credas ibi esse, ubi ille sunt que uel adulteriis lectulum coniugalem polluerunt, uel nullo coniugio deligate fornicatione fluxerunt. Quare, de illius laude uiro longe dissimili quasi fugare uelle mestitiam, adulatio est, non consolatio. Nam si eam diligeres sicut ipsa te dilexit, seruasses ei quod tibi ipsa seruauit. Et cum illa, si prior obiisses, nullo modo credenda sit cuiquam fuisse nuptura; nonne si uere obitum eius laudibus eius consolandus doleres, ne unam quidem ac licitam post illam coniugem quereres?

2. Hic tu dicturus es: Quid mecum aspere agis? quid dure obiurgas? Nonne inter hec uerba ecce senuimus, dum uita ducitur prius finienda quam corrigenda? uis ut ignoscam exitiabili securitati tue: quanto satius tu ignoscis, si non amabili, certe miserabili sollicitudini mee? Inimico quidem animo Tullius inuehebatur, et longe alia erat terrenam rempublicam gubernantis intentio, et tamen ait: Cupio, Patres conscripti, me esse clementem; cupio in tantis reipublice periculis non dissolutum uideri . Quanto iustius ego dico, cum ipse noueris quam tibi amicum animum geram, in eterne ciuitatis seruitio constitutus minister uerbi sacramentique diuini: cupio, frater Corneli, me esse clementem; cupio in tantis tuis meisque periculis non dissolutum uideri?

3. Plebs mulierum excubat lateribus tuis, crescit in dies pellicum numerus; eiusdem autem numeri dominum, imo uero seruum insatiabili per tot scorta libidine diffluentem, et laudes defuncte caste coniugis a nobis, uelut ad mitigandam mestitiam suam, iure amicitie flagitantem episcopi patienter audimus? Qui cum esses, non dicam catechumenus, sed in errore nobiscum perniciosissimo constitutus iuuenis, iunioribus nobis, ab hoc te uitio temperantissima uoluntate correxeras, quo non post longum tempus sordidius reuolutus, deinde in extremo uite periculo baptizatus, non dicam, te sene, sed etiam nobis certe iam senibus et insuper episcopis, nondum emendaris. uis de bone uxoris morte per nos consolari: nos de hac tua ueriore morte quis consolatur? An quia non possumus obliuisci tanta erga nos merita tua, ideo cruciandi adhuc sumus moribus tuis, ideo contemnendi, et pro nichilo habendi, quando gemimus ad te de te? Sed fatemur nos non esse aliquid ad te corrigendum ac sanandum; Deus attendatur, Christus cogitetur, Apostolus audiatur dicens: Tollens ergo membra Christi, faciam membra meretricis ? Si qualiscumque episcopi amici tui uerba spernis in corde tuo, corpus Domini tui cogita in corpore tuo: postremo, quomodo [1 1Kb] de die in diem differendo peccas, cum extremum diem tuum nescias?

 4. Nunc probabo quas tu ab ore nostro laudes Cypriane desideres. Certe si adhuc in schola rhetorum uerba discipulis uenderem, prius ab eis mercedem sumerem. uendere tibi uolo laudem pudicissime coniugis tue; prius mihi mercedem da, pudicitiam tuam: da, inquam, et accipe. Humanum dico propter infirmitatem tuam; puto quod non sit apud te digna Cypriana, cuius laudibus anteponis amorem concubinarum tuarum: quod utique facies, si permanere in illo amore, quam ad istas laudes peruenire malueris. Quid mihi uis extorquere poscendo, cum pro te uideas esse quod posco? quid precaris subiectus, quod potes iubere correctus? Mittamus munera spiritualia coniugi tue; tu imitationem, ego laudem. Quanquam, sicut supra dixi, laudem ab hominibus iam illa non querat; imitationem uero tuam tantum querit etiam defuncta, quantum te dilexit etiam dissimilem uiua. Faciam de illa quod uis, cum tu feceris quod et ego uolo et illa.

5. Si enim diues ille superbus atque impius, sicut in Euangelio Dominus loquitur, qui induebatur purpura et bysso, et epulabatur quotidie splendide, cum malorum meritorum penas apud inferos lueret, neque de digito contempti ante ianuam suam pauperis aque stillam impetrare ualuisset; recordatus est quinque fratres suos, et rogauit ad eos eumdem pauperem mitti, cuius requiem in sinu Abrahe longe prospiciebat, ne et ipsi uenirent in illum locum tormentorum : quanto magis tua coniux te recordatur? quanto magis te casta non uult ad penas uenire mechorum, si fratres suos nec superbus ad penas uenire uoluit superborum? et cum frater nollet fratribus in malis se esse coniunctum, quanto minus uult in bonis constituta coniux uirum in malis habere separatum? Lege ipsum locum in Euangelio: Christi est uox pia; crede Deo. Doles uidelicet coniugem mortuam, et putas, si eam laudauero, quod meis affatibus consolaberis; disce quod doleas, si cum illa non eris. An magis tibi dolendum est quod a me nondum laudatur, quam mihi quod a te non amatur? Nam utique si amares, cum illa esse post mortem desiderares, quo profecto non eris, si qualis es talis eris. Ama ergo cuius exigis laudem, ne quod mendaciter exigis, iuste denegem.  Dominus nobis prestet de tua salute gaudere, domine dilectissime, et honorabilis frater.





EPISTOLA CCLX [* 1Kb]  . Audax Augustino, flagitans mitti sibi prolixiorem epistolam.

Domino uere predicabili ac nimium suspiciendo, omnique laudum genere prosequendo patri AUGUSTINO, AUDAX, in Domino salutem.

Habeo gratiam Beatitudini tue, quod libenter mei sumpseris tentamenta sermonis: tunc enim bone fidei filiis datur audacia, cum paterni fontis imbribus fuerit irrorata. Prouocaui itaque te, dulcis antistes, non ut  prelargi pectoris pusillum libamen acciperem, sed ut ingens diuitis ubertim flumen haurirem. Thesaurum sapientie desideraui, sed minus accepi quam uolui, licet minus non debet dici, sed munus, quod oraculum legis contulerit Augustinus, sacrator iustitie, instaurator spiritualis glorie, dispensator salutis eterne. Tam tibi mundanus orbis notus est, quam notatus; tam tu ei cognitus, quam probatus. Opto itaque sapientie floribus pasci, et uiui fontis haustibus irrigari: presta cupienti quod utique prosit. Potest enim seminudi roboris uelamen genitale uiridari, si meruerit tuis sensim fluentis augeri. Itaque humilitatis mee presentiam spondeo non tam stilo quam uoto, si uenerabilitatis tue scripta pro uisu [1 1Kb] , relegero. Diuina te clementia tueatur annis innumeris, domine uenerabilis.


Cur mihi fons orbis paruo sermone meauit?
An minus apta suis sperauit corda fluentis?
Cum pateat mens omnis aquis, spectetque loquacem
Relligionis opem gratos da [2 1Kb] sensibus imbres,
Exspectat quos plena fides Christi de stipite pendens.



EPISTOLA CCLXI  . Augustinus Audaci excusat occupationes suas, admonens ut uel intendat euoluendis ipsius libris, uel presens audiat ipsum loquentem.

Domino dilectissimo et in Christo predicando, nimiumque desiderabili fratri AUDACI, AUGUSTINUS, in Domino salutem.

1. Breuem epistolam tuam, sed plane uehementem flagitatricem prolixe epistole mee, non inuitus, imo etiam letus accepi. Non quod facile sufficerem auiditati, sed quod gratularer Charitati tue; quia etsi non de idoneo expetis, bonum est tamen quod expetis. Et ad longam quidem epistolam conscribendam magis mihi otium quam facultas defit; occupatissimo scilicet ecclesiasticis curis, a quibus paucule temporum stille uix recreant, uel cogitantem aliquid, uel ea que magis urgent et mihi uidentur pluribus profutura dictantem, uel reficientem corporis uires nostre necessarias seruituti. Nam uerba non desunt, quibus possit multa charta compleri; sed quod a nobis in eadem sermonis prolixitate desideras, ad hoc me idoneum non esse respondeo. Thesaurum enim sapientie te desiderasse dixisti, sed minus accepisse quam uoluisti, cum ego ex illo thesauro mendicabunda prece quotidianam stipem rogem, uixque impetrem.

2. Oraculum autem legis quomodo sum, de cuius latis atque abditis penetralibus nescio longe plura quam scio, eiusque multiplices sinus opacosque secessus adire ac penetrare non ualeo sicut uolo, et me non aliud quam minus dignum esse cognosco? Porro sacrator iustitie quis ego, cui me sacratum esse permagnum est? Iamuero quod instauratorem spiritualis glorie me appellas; da ueniam, multum cui loquaris ignoras: ipse quippe adhuc in hac gloria sic instauror, ut de die in diem non solum quantum accedam, sed utrum omnino aliquid accedam, latere me fatear. Dispensator plane salutis eterne, cum ceteris innumerabilibus  conseruis meis sum. Quod si uolens facio, mercedem habeo: si autem inuitus, tantum dispensatio mihi credita est; neque enim esse salutis illius dispensatorem per uerbum ac Sacramentum, iam hoc est etiam esse participem. Nam si per bonos non dispensaretur, non recte Apostolus diceret: Imitatores mei estote sicut et ego Christi . Rursus si per malos non dispensaretur, non de quibusdam Dominus diceret: Que dicunt, facite; que autem faciunt, facere nolite: dicunt enim, et non faciunt . Multi ergo dispensatores sunt, per quorum ministerium peruenitur ad eternam salutem: sed queritur inter dispensatores ut fidelis quis inueniatur ; et inter ipsos fideles, in quorum me numero ille qui non fallitur computet, alius est sic, alius autem sic , sicut unicuique Deus partitus est mensuram fidei .

3. Itaque, frater carissime atque dulcissime, pascat te Dominus potius sapientie floribus, et uiui fontis haustibus irriget. Si quid autem per operulam meam religiosissimo studio tuo conferri posse arbitraris, quia et capacem te esse intelligo, et auidum sentio; magis in alia nostra opuscula, que multis uoluminibus comprehenduntur, tibi animus intendendus est, quam per epistolas aliquid sperandum quod tuum desiderium possit explere. Aut certe in presentia sume quod potero, quam te puto tuam nobis ideo non exhibere, quia non uis: quid enim magnum est, adiuuante Domino, ut homo liber a cuiusquam loci munere uenias ad nos, siue nobiscum diu futurus, siue peracto saltem pauxillo temporis rediturus?

4. Ecce pene factum est, quod in quinque uersuum tuorum tertio posuisti, ut magis loquacem quam eloquentem haberes epistolam meam. Quod autem in quinto atque ultimo uersu septem pedes sunt, nescio utrum numerus tuum fefellit auditum, an experiri uoluisti utrum ego adhuc ista diiudicare meminerim, que forte iam obliti sunt qui talium aliquando studiosi, postea plurimum in ecclesiasticis litteris profecerunt.

5. Psalterium a sancto Hieronymo translatum ex hebreo non habeo. Nos autem non interpretati sumus, sed codicum latinorum nonnullas mendositates ex grecis exemplaribus emendauimus. Unde fortassis fecerimus aliquid commodius quam erat, non tamen tale quale esse debebat. Nam etiam nunc, que forte nos tunc preterierunt, si legentes mouerint, collatis codicibus emendamus. Ita illud quod perfectum est, tecum nos quoque requirimus.



EPISTOLA CCLXII [* 1Kb]  . Augustinus Ecdicie, que nesciente uiro suo, bona sua in eleemosynam distribuerat, et uidualem habitum induerat, correctionem adhibet quam acerrimam, iniungens ut super his faciat satis uiro suo.

Domine religiosissime filie ECDICIAE [1 1Kb] , AUGUSTINUS, in Domino salutem.

1. Lectis litteris Reuerentie tue, et earum perlatore  interrogato que interroganda restabant, uehementer dolui sic te uoluisse agere cum marito, ut edificium continentie, quod in eo iam construi ceperat, amissa perseuerantia in adulterit ruinam miserabiliter laberetur. Cum enim lugendus esset, si post continentiam uotam Deo, iamque actu ipso moribusque susceptam, reuerteretur ad coniugis carnem; quanto magis nunc demersus in interitum profundiorem lugendus est, qui tam abrupta dissolutione mechatur, iratus tibi, perniciosus sibi, tanquam in te acerbius seuiat, si ipse pereat? Hoc autem tantum mali accidit, dum tu eius animum non qua debuisti moderatione tractasti: quia etsi carnali consortio iam ex consensu uobis non miscebamini, in ceteris tamen rebus coniugali obsequio uiro tuo mulier seruire debuisti; presertim cum ambo essetis membra corporis Christi. Et utique si maritum infidelem fidelis habuisses, agere te conuersatione subdita oportuit, ut eum Domino lucrareris, sicut Apostoli monuerunt.

2. Omitto enim quod ipsam continentiam, illo nondum uolente, non secundum sanam doctrinam te suscepisse cognoui. Neque enim corporis tui debito fraudandus fuit, priusquam ad illud bonum, quod superat pudicitiam coniugalem, tue uoluntati uoluntas quoque eius accederet; nisi forte non legeras nec audieras, uel non attenderas Apostolum dicentem: Bonum est homini mulierem non tangere: propter fornicationes autem unusquisque uxorem suam habeat, et unaqueque suum uirum habeat. Uxori uir debitum reddat, similiter autem et uxor uiro. Uxor non habet potestatem corporis sui, sed uir: similiter autem et uir non habet potestatem corporis sui, sed mulier. Nolite fraudare inuicem, nisi ex consensu ad tempus, ut uacetis orationi; et iterum ad idipsum estote, ne uos tentet Satanas propter intemperantiam uestram . Secundum hec uerba apostolica, etiamsi se ipse continere uoluisset, et tu noluisses, debitum tibi reddere cogeretur; et illi Deus imputaret continentiam, si non sue, sed tue cedens infirmitati, ne in adulterii damnabile flagitium caderes, maritalem tibi concubitum non negaret: quanto magis te, quam magis subiectam esse decuerat, ne ipse quoque in adulterium diabolica tentatione traheretur, in reddendo huiusmodi debito uoluntati eius obtemperare conuenerat, cum tibi uoluntatem continendi acceptaret Deus, quia propterea non faceres, ne periret maritus?

3. Sed hoc, ut dixi, omitto, quoniam postea tibi nolenti sibi ad reddenda coniugalia debita consentire, ad eadem continentie pacta ipse consensit, et tecum continentissime diu uixit, suoque consensu a peccato illo quo ei debitum carnis negabas, ipse te absoluit. Non ergo iam in tua causa ista uertitur questio, utrum redire debeas ad concubitum uiri. Quod enim Deo pari consensu ambo uoueratis, perseueranter usque in finem reddere ambo debuistis: a quo proposito si lapsus est ille, tu saltem constantissime perseuera. Quod te non exhortarer, nisi quia tibi ad hoc ipse consenserat. Nam si nunquam tenuisses eius assensum, numerus te nullus defendisset annorum, sed  post quantumlibet tempus me consuluisses, nichil tibi aliud responderem, nisi quod ait Apostolus, Uxor non habet potestatem corporis sui, sed uir: de qua potestate sic tibi iam permiserat continentiam, ut eam tecum et ipse susciperet.

4. Sed illud est quod minus te obseruasse contristor, quia tanto humilius et obedientius ei obsequi in domestica conuersatione debuisti, quanto ille religiosius tibi rem tam magnam etiam imitando concesserat. Non enim quia pariter temperabatis a commixtione carnali, ideo tuus maritus esse destiterat; imo uero tanto sanctius inter uos coniuges manebatis, quanto sanctiora concorditer placita seruabatis. Nihil ergo de tua ueste, nichil de tuo auro uel argento uel quacumque pecunia, aut rebus ullis terrenis tuis sine arbitrio eius facere debuisti, ne scandalizares hominem qui Deo tecum maiora uouerat, et ab eo quod de tua carne licita potestate posset exigere, continenter abstinuerat.

5. Denique factum est ut uinculum continentie, quo se dilectus ille innexuerat, contemptus abrumperet, et iratus tibi non parceret sibi. Sicut enim mihi retulit perlator epistole tue, cum cognouisset quod omnia uel pene omnia que habebas, nescio quibus duobus transeuntibus monachis tanquam pauperibus eroganda donaueris; tunc ille detestans eos tecum, et non Dei seruos, sed domus aliene penetratores, et tuos captiuatores et depredatores putans, tam sanctam sarcinam quam tecum subierat, indignatus abiecit. Infirmus enim erat, et ideo tibi, que in communi proposito fortior uidebaris, non erat presumptione turbandus, sed dilectione portandus: quia etiamsi ad ipsas eleemosynas largius faciendas forte pigrius mouebatur, posset et ista condiscere, si tuis inopinatis non feriretur expensis, sed exspectatis inuitaretur obsequiis, ut etiam hoc quod temere sola fecisti, multo consultius dilectione concordi, multoque ordinatius et honestius ambo faceretis; nec blasphemarentur serui Dei, si tamen hoc fuerunt, qui marito absente atque nesciente, ab ignota muliere et ab aliena uxore tanta sumpserunt; et laudaretur Deus in operibus uestris, quorum esset tam fida societas, ut a uobis communiter teneretur, non solum summa castitas, uerum etiam gloriosa paupertas.

6. Nunc autem inconsiderata festinatione attende quid feceris. Ut enim de illis monachis, a quibus te ipse non edificatam, sed spoliatam esse conqueritur, ego bene sentiam, nec homini pre ira turbatum oculum habenti, contra Dei fortasse famulos facile consentiam; numquid tantum bonum est, quod pauperum carnem largioribus eleemosynis refecisti, quantum malum est, quod uiri tui mentem a tam bono proposito subruisti? An cuiusquam tibi temporalis salus carior esse debuerat, quam huius eterna? Nonne si ampliorem misericordiam cogitans, ideo pauperibus res tuas erogare differres, ne scandalizatus maritus tuus Deo periret, uberiores tibi Deus eleemosynas imputaret? Proinde si recolis quid acquisiueras, quando lucrata fueras uirum tuum, ut tecum Christo sanctiore castitate seruiret; intellige per illas eleemosynas tuas,  quibus cor eius euersum est, quanto grauiore damno percussa fueris, quam sunt illa lucra, que celestia cogitabas. Si enim habet ibi magnum locum panis fractus esurienti, quantum locum ibi credenda est habere misericordia, qua homo eripitur diabolo, tanquam leoni rugienti, et quem deuoret inquirenti?

7. Neque hoc ita dicimus, ut si quisquam scandalizatus fuerit de bonis operibus nostris, ab eis desistendum putemus; sed alia causa est alienarum, alia necessariarum in societate aliqua personarum; alia fidelis, alia infidelis; alia parentum erga filios, alia filiorum erga parentes: alia postremo ea, que in his rebus uel maxime intuenda est, uiri et uxoris, ubi mulierem coniugatam non licet dicere, Facio quod uolo de meo; cum et ipsa non sit sua, sed capitis sui, hoc est uiri sui . Nam sic quedam, ut commemorat apostolus Petrus, mulieres sancte que in Deum sperabant, ornabant se, subiecte suis uiris: sicut Sara obsequebatur Abrahe, dominum eum uocans, cuius, inquit, facte estis filie ; cum ad Christianas, non ad Iudeas feminas loqueretur.

8. Quid autem mirum si pater communem filium nolebat huius uite sustentaculis a matre nudari, ignorans quid sectaturus esset, cum in etate grandiuscula esse cepisset; utrum monachi professionem, an ecclesiasticum ministerium, an coniugalis necessitudinis uinculum? Quamuis enim ad meliora excitandi et erudiendi sint filii sanctorum, unusquisque tamen proprium donum habet a Deo; alius sic, alius autem sic . Nisi forte talia prospiciens et precauens reprehendendus est pater, cum beatus Apostolus dicat: Quisquis autem suis et maxime domesticis non prouidet, fidem denegat, et est infideli deterior . Cum uero de faciendis ipsis eleemosynis loqueretur, ait: Non ut aliis refectio sit, uobis autem angustia . Pariter ergo consilium de omnibus haberetis, pariter moderaremini quid thesaurizandum esset in celo, quid ad uite huius sufficientiam uobis et uestris uestroque filio relinquendum, ne aliis esset refectio, uobis autem angustia. Et in his disponendis atque faciendis, si quid tibi forte melius uideretur, suggereres uiro reuerenter, eiusdemque auctoritatem tanquam tui capitis sequereris obedienter; ut omnes qui sanum sapiunt, ad quos posset hoc bonum uestrum fama perferre, de domus uestre fructu ac pace gauderent, et aduersarius reuereretur nichil habens de uobis dicere praui.

9. Porro si de faciendis eleemosynis et in pauperes impendendis rebus tuis, de quo bono opere et magno tam euidentia precepta sunt Domini, cum uiro tuo fideli et tecum sancta continentie pacta seruante consilium communicare deberes, eiusdemque non spernere uoluntatem; quanto magis de habitu atque uestitu nichil tibi preter eius arbitrium mutandum uel usurpandum fuit, unde nichil diuinitus legimus imperatum? Scriptum est quidem, mulieres esse debere in habitu ornato; aurique circumpositio, et intortio crinium, et cetera huiusmodi que uel ad inanem pompam uel  ad illecebram forme adhiberi solent [1 1Kb] , merito reprehensa sunt . Sed est quidam pro modulo persone habitus matronalis a uiduali ueste distinctus, qui potest fidelibus coniugatis salua religionis obseruantia conuenire. Hunc te maritus si deponere noluit, ne te uelut uiduam illo uiuente iactares, puto quia non fuerat in hac re usque ad dissensionis scandalum perducendus, magis inobedientie malo, quam ullius abstinentie bono. Quid enim est absurdius, quam mulierem de humili ueste uiro superbire, cui te potius expediret obtemperare candidis moribus, quam nigellis uestibus repugnare? Quia etsi te indumentum monache delectabat, etiam hoc gratius posset marito obseruato exoratoque sumi, quam illo inconsulto contemptoque presumi. Quod si omnino non sineret, quid tuo proposito deperiret? Absit ut hinc displiceres Deo, quod coniuge tuo nondum defuncto, non induereris sicut Anna, sed sicut Susanna.

10. Neque enim et ille, qui tecum iam ceperat custodire tam magnum continentie bonum, etiamsi coniugale non uiduale uoluisset ut acciperes indumentum, ad indecentem quoque te compulisset ornatum: quo etsi aliqua dura conditione cogereris, posses habere in superbo cultu cor humile. Nempe apud patres, Esther illa regina Deum timens, Deum colens, Deo subdita, marito regi alienigene non eumdem secum colenti Deum, tamen subiecta seruiebat; que cum in extremo periculo, non suo tantum, sed etiam gentis sue, qui tunc erat populus Dei, Domino prosterneretur orando, in ipsa oratione sua dixit, ita sibi esse ornatum regium, sicut pannum menstrualem ; et ita orantem confestim exaudiuit, qui cordis inspector eam uerum dicere sciuit. Et utique maritum habebat multarum mulierum uirum, et deorum alienorum falsorumque cultorem. Tu autem si et ille in proposito quod tecum susceperat, perduraret, nec a te offensus in flagitium corruisset, maritum habebas non solum fidelem, et uerum Deum tecum colentem, sed etiam continentem; qui procul dubio propositi uestri non immemor, etsi ad coniugalia te cogeret indumenta, ad superba tamen ornamenta non cogeret.

11. Hec tibi scripsi, quoniam me consulendum putasti, non ut tuum rectum institutum sermone meo frangerem, sed quod te inorditate et incaute agente, uiri tui factum  dolerem. De cuius reparatione debes uehementissime cogitare, si uere ad Christum uis pertinere. Indue itaque humilitatem mentis, et ut te Deus conseruet perseuerantem, noli maritum contemnere pereuntem. Funde pro illo pias et assiduas orationes, sacrifica lacrymas tanquam uulnerati sanguinem cordis. Et scribe ad eum satisfactionem, petens ueniam, quia in eum peccasti, quod preter  eius consilium et uoluntatem de rebus tuis fecisti, quod faciendum putasti, non ut te peniteat tribuisse pauperibus, sed eum tui boni operis participem et moderatorem habere noluisse. Promitte de cetero in adiutorio Domini, si et illum sue turpitudinis penituerit, et continentiam quam deseruit repetiuerit, te illi, sicut decet, in omnibus seruituram; ne forte, ut ait Apostolus, det illi Deus penitentiam, et resipiscat de diaboli laqueis, a quo captiuus tenetur secundum ipsius uoluntatem . Filium autem uestrum, quoniam de legitimis eum et honestis nuptiis suscepistis, magis in patris quam in tua esse potestate quis nesciat? Et ideo ei negari non potest, ubicumque illum esse cognouerit, et iure poposcerit: ac per hoc ut secundum tuam uoluntatem in Dei possit nutriri et erudiri sapientia, necessaria est illi etiam uestra concordia.



EPISTOLA CCLXIII [* 1Kb]  . Augustinus Sapide uirgini, renuntiat se accepisse tunicam ipsius manibus contextam fratri, quem ipsa mortuum lugebat; iamque eam, quod Sapida preberi sibi solatium expetierat, induisse: ceterum adhortans ad uberiorem uerioremque consolationem usurpandam ex Scripturarum diuinarum fide.

Domine religiosissime et sancte filie SAPIDAE, AUGUSTINUS, in Domino salutem.

1. Accepi quod de iustis et piis laboribus manuum tuarum me accipere uoluisti, ne te grauius contristarem, quam potius consolandam uiderem: presertim quia hoc ipsum tuum non paruum deputasti esse solatium, si eam, quam germano tuo sancto Dei ministro feceras tunicam, ego induerer; cum iam a terra morientium recedens nullis rebus corruptibilibus indigeret. Feci ergo quod desiderasti, et qualecumque hoc existima ueris, uel quantulumcumque solatium, tuo erga fratrem pectori non negaui. Missam abs te tunicam accepi, et quando hec ad te scripsi, ea me uestire iam ceperam. Bono animo esto; sed multo melioribus, multoque maioribus consolationibus utere, ut nubilum tui cordis humana infirmitate contractum, serenetur auctoritate diuina: et perseueranter ita uiue, ut cum fratre uiuas; quoniam sic mortuus est tuus frater, ut uiuat.

2. Est quidem materies lacrymarum, quod germanum dilectorem tuum, teque plurimum pro tua uita et sacre uirginitatis professione reuerentem, diaconum Carthaginensis Ecclesie non uides, sicut solebas, intrantem et exeuntem, et in sui ecclesiastici officii strenuitate uersantem; et honorifica illa ab eo uerba non audis, que tue germanitatis sanctitati, morigero, pio et officioso impendebat affectu. Hec cum cogitantur, et consuetudinis uiolentia requiritur  , cor pungitur, et tanquam sanguis cordis fletus exoritur. Sed sursum sit cor, et sicci erunt oculi. Neque enim  quia ista, que tibi meres esse subtracta, suo temporali cursu preterierunt, ideo periit illa caritas qua Timotheus  Sapidam dilexit, et diligit: manet illa seruata in thesauro suo, et abscondita est cum Christo in Domino. Qui diligunt aurum, numquid perdunt quando recondunt? nonne tunc de illo, quantum fieri potest, securiores fiunt, cum remotum a suis oculis locis tutioribus seruant? Itane uero terrena cupiditas munitius se habere putat, si non uideat id quod amat; et celestis caritas dolet, tanquam amiserit quod in horrea superna premiserit. Sapida, quod uocaris attende, et que sursum sunt sape, ubi Christus est ad dexteram Dei sedens ; qui pro nobis dignatus est mori, ut uiueremus etiam mortui; et ne mors ipsa ab homine, tanquam consumptura hominem, timeretur; nec mortuorum quisquam, pro quibus uita mortua est, tanquam uitam perdiderit, doleretur. Hec atque huiusmodi tua sint diuina solatia quibus erubescat et cedat humana tristitia.

3. Non quidem succensendum est de caris mortuis dolori mortalium; sed diuturnus dolor non debet esse fidelium. Si ergo contristata es, iam sit satis; nec sic contristeris quemadmodum Gentes, que spem non habent [1 1Kb] . Non enim constristari prohibuit Paulus apostolus, cum hoc diceret, sed sic contristari quemadmodum Gentes, que spem non habent. Nam et Martha et Maria, pie sorores et fideles, resurrecturum suum fratrem Lazarum flebant, quamuis eum tunc ad hanc uitam rediturum esse nescirent: et ipse Dominus eumdem, quem fuerat resuscitaturus, Lazarum fleuit ; nimirum ut fleamus etiam nos eos mortuos quos ad ueram uitam resurrecturos credimus, etsi non iussit precepto, concessit exemplo. Nec frustra Scriptura dicit in libro Ecclesiastico, In mortuo produc lacrymas, et quasi dira perpessus incipe tamentationem: sed paulo post ait, et consolare propter iristitiam; a tristitia enim procedit mors, et tristitia cordis flectet fortitudinem .

4. Frater tuus, filia, mente uiuit, carne dormit; numquid qui dormit, non adiiciet ut resurgat ? Deus qui spiritum eius iam suscepit, restituet ei corpus suum, quod non perdendum abstulit, sed reddendum distulit. Nulla est igitur causa tristitie diuturne, quia potior est causa letitie sempiterne. Quandoquidem germani tui nec pars ipsa mortalis, que in terra sepulta est, tibi peribit; in qua tibi presentabatur, per quam te alloquebatur, tecumque colloquebatur; ex qua promebat uocem sic tuis auribus notam, quemadmodum faciem tuis oculis offerebat, ita ut ubicumque sonuisset, etiam non uisus soleret agnosci. Hec enim uiuorum sensibus subtrahuntur, ut dolorem faciat absentia mortuorum. Sed quando nec ipsa in eternum corpora peribunt, uti nec capillus capitis peribit , et ad tempus deposita  sic recipientur, ut nunquam ulterius deponantur, sed in melius demutata firmentur; profecto maior est causa gratulationis in spe inestimabilis eternitatis, quam causa meroris in re breuissimi temporis. Hanc spem non habent Gentes, nescientes Scripturas neque uirtutem Dei ; qui potest perdita reparare, et uiuificare mortua, et redintegrare corrupta, et separata iterum iungere, et corrupta atque finita deinceps sine fine seruare. Hec facturum se esse promisit, qui ex his fidem fecit, que iam promissa perfecit. Hec tecum sermocinetur fides tua, quoniam non fraudabitur spes tua, etsi nunc differatur caritas tua: hec meditare; his uberius et uerius consolare. Si enim, quia uestior  ea ueste quam fratri texueras, te aliquid consolatur; quanto debes amplius et certius consolari, quia cui fuerat preparata, tunc incorruptibili indumento nullo egens, incorruptione atque immortalitate uestietur!



EPISTOLA CCLXIu [* 1Kb]  Consolatur Maximam piam feminam, que egre admodum et perturbato aliquantum animo uidebat noxiis erroribus periclitari prouinciam suam .

Honorabili et eximie atque in membris Christi laudabili famule Dei MAXIMAE, AUGUSTINUS, in Domino salutem.

1. Quantum nos tuum studium sanctum letificat, tantum rursus contristat quod per errores noxios et perniciosissimos prouinciam uestram nimium periclitari significas. Sed quia ista futura predicta sunt, mirandum non est quod exsurgant, sed uigilandum ne noceant. Hec autem Deus liberator noster exsurgere non permitteret, nisi sanctis eius etiam per huiusmodi tentationes erudiri expediret. Comparant sibi quidem illi sua uoluntate peruersa, et presentis meritum cecitatis et futuri eterni supplicii, si per contumaciam indociles fuerint, seque, cum in hac uita sunt, corrigere atque emendare neglexerint. uerumtamen, sicut ipsi male utuntur bonis Dei, qui facit solem suum oriri super bonos et malos, et pluit super iustos et iniustos ; qui eos per patientiam suam ad penitentiam uocat, cum thesaurizant sibi iram in die ire, et reuelationis iusti iudicii Dei : sicut ergo ipsi benignitate et patientia, id est bonis Dei male utuntur, dum non corriguntur; sic contra, Deus etiam malis eorum bene utitur, non solum ad iustitiam suam, qua eis digna in fine retribuet, sed etiam ad exercitationem et prouectum sanctorum suorum, ut ex ipsa etiam malorum peruersitate boni proficiant, et probentur, et manifestentur;  sicut Apostolus ait, Oportet hereses esse, ut probati manifesti fiant inter uos .

2. Nam si nullus etiam malorum bonus usus esset Deo ad utilitatem electorum suorum, qui etiam de malo Iude tantum bonum nobis prestitit, ut Christi sanguine redimeremur; poterat eos aut nasci non permittere, quos malos futuros esse presciebat, aut in ipso eorum initio malignitatis exstinguere: sed tantum eos permittit esse, quantum nouit expedire atque sufficere admonende atque exercende sancte domui sue. Ideo nostram de illis tristitiam consolatur: quia et ipsa tristitia quam pro illis habemus, nos releuat; illos autem in sua peruersitate perseuerantes grauat. Gaudium uero quod percipimus quando aliqui ex eis correcti in melius commutantur, et sanctorum societati copulantur, nulli gaudio in hac uita comparari potest. Propterea scriptum est: Fili, si sapiens fueris, tibi sapiens eris et proximis tuis; si autem malus euaseris, solus hauries mala . Quia cum gaudemus de fidelibus et iustis, et illis et nobis prodest bonum eorum; cum autem contristamur de infidelibus et iniquis, illis solis nocet et eorum malitia et nostra tristitia: nos autem etiam hoc plurimum adiuuat apud Deum, quod pro eis misericorditer contristamur, et pro ipsa tristitia congemiscimus et oramus. Unde honorabilis et in Christo laudabilis famula Dei, et mestitiam tuam de talibus, et uigilantiam atque cautelam contra tales, quam tuis litteris expressisti, multum approbo et laudo: atque ut in hac uia perseueranter ambules, pro meis uiribus, quia hoc exigis, et hortor, et moneo ut miserearis eorum tanquam simplex ut columba, caueas autem illos tanquam astuta sicut serpens ; desque operam, quantum potes, ut qui tibi adherent, tecum in recta fide permaneant, aut ad fidem rectam, si forte in aliquo aliqui deprauati sunt, corrigantur.

3. De homine autem quem suscepit uerbum Dei, cum caro factum est et habitauit in nobis , emendarem aliquid, si in eo quod credis, falsum aut peruersum inuenirem. Hoc ergo crede quod credis, quia in illo homine totam naturam nostram suscepit Filius Dei, id est et animam rationalem et carnem mortalem sine peccato. Infirmitatis enim nostre particeps factus est, non iniquitatis, ut per infirmitatem communem, solueret iniquitatem nostram, et adduceret nos ad iustitiam suam, bibens mortem de nostro, et propinans uitam de suo. Sed si habes aliquam scripturam eorum, in qua asserunt quod huic fidei sit contrarium, dignare eam mittere, ut non solum fidem nostram dicamus, sed eorum quoque perfidiam, quantum possumus, refellamus. Sine dubio enim hoc ipsum, quod peruerse et impie sentiunt, aliquibus testimoniis diuinarum Scripturarum conantur astruere: in quibus eis ostendendum est quam non recte intelligant Litteras sacras conscriptas ad fidelium salutem; tanquam si quisquam se medicinalibus ferramentis grauiter uexet, que utique non ad uulnerandum, sed ad sanandum sunt instituta. Multum autem laborauimus et laboramus, quantum Dominus donat, contra  diuersos errores arguendos. Sed laborum nostrorum opuscula si forte habere desideras, mitte qui tibi describant. uoluit enim Deus ut hoc facillime possis, qui tibi dedit unde possis.



EPISTOLA CCLXu [* 1Kb]  . Augustinus Seleuciane, de baptismo et penitentia Petri, contra quemdam nouatianum.

Religiosissime et in Christi dilectione honorande famule Dei SELEUCIANAE, AUGUSTINUS episcopus, in Domino salutem.

1. Lectis litteris tuis de salute uestra letatus, ad ea que scripsisti, repondere non distuli. Et primum miratus sum quomodo dicat nouatianus iste Petrum baptizatum non fuisse, cum paulo superius scripseris eum dixisse quod Apostoli fuerint baptizati. Unde illi uideatur quod inter Apostolos baptizatos Petrus non fuerit baptizatus, ignoro: et ideo exemplum epistole tue, ne forsitan tu non habeas, misi tibi, in quo diligentius consideres ad ea me respondere que inueni in litteris tuis; si enim notarius non mendose excepit aut scripsit, nescio quale cor habeat qui cum Apostolos baptizatos dicat, Petrum baptizatum negat.

2. Quod autem Petrus dicitur egisse penitentiam, cauendum est ne ita putetur egisse, quomodo agunt in Ecclesia qui proprie penitentes uocantur. Et quis hoc ferat, ut primum Apostolorum, inter tales penitentes numerandum putemus? Penituit enim eum negasse Christum, quod eius indicant lacryme: sic enim scriptum est, quia fleuit amare . Nondum enim fuerant resurrectione Domini confirmati, et illo aduentu Spiritus sancti qui apparuit die Pentecostes, uel illa inspiratione quam demonstrauit Dominus posteaquam resurrexit a mortuis, cum insufflauit in eorum faciem, dicens: Accipite Spiritum sanctum .

3. Unde recte dici potest, quia cum Petrus negauit Dominum, nondum fuerant Apostoli baptizati; non tamen aqua, sed Spiritu sancto. Hoc enim eis dixit postquam resurrexit, et conuersatus est cum eis: Ioannes quidem baptizauit aqua, uos autem Spiritu sancto baptizabimini, quem et accepturi estis non post multos hos dies . Aliqui autem codices habent, uos autem Spiritu sancto incipietis baptizari: sed siue dicatur, baptizabimini, siue dicatur, incipietis baptizari, ad rem nichil interest. Nam in quibuscumque codicibus inuenitur, baptizabitis, aut, incipietis baptizare, mendosi sunt; qui ex grecis facillime conuincuntur. Si autem dicimus aqua non fuisse baptizatos, metuendum est ne grauiter in eis erremus, ne demus hominibus auctoritatem contemnendi Baptismum; quem usque adeo non contemnendum ipsa apostolica disciplina commendat, ut Cornelius centurio et ii qui cum illo erant, etiam iam accepto Spiritu sancto, fuerint baptizati .

4. Sicut antiqui iusti si non circumciderentur, non  erat eis peccatum; postea uero quam iussit Deus ut circumcideretur Abraham eiusque posteritas, iam si non fieret, graue peccatum fuit: sic etiam postquam Dominus Christus in Ecclesia sua sacramentum Noui Testamenti pro circumcisione carnis sanctum baptismum dedit [1 1Kb] , et apertissime dixit, Si quis non renatus fuerit ex aqua et Spiritu sancto, non intrabit in regnum celorum , iam non debemus querere quando quisque fuerit baptizatus; sed quoscumque legimus in corpore Christi, quod est Ecclesia, pertinere ad regnum celorum, nonnisi baptizatos intelligere debemus: nisi forte quos angustia passionis inuenit [2 1Kb] , et nolentes negare Christum, antequam baptizarentur occisi sunt, quibus ipsa passio pro Baptismo. deputata est. Sed numquid hoc possumus de Apostolis dicere, qui usque adeo largum tempus habuerunt quo baptizarentur, ut alios etiam baptizauerint? Sed non omnia que facta sunt, etiam scripta inueniuntur; uerumtamen facta esse ex ceteris documentis probantur. Scriptum est quando baptizatus sit apostolus Paulus , et scriptum non est quando baptizati sint alii Apostoli; uerumtamen etiam ipsos baptizatos intelligere debemus: quemadmodum scriptum est quando baptizate sint plebes Ecclesiarum in Ierusalem  et Samaria ; quando autem baptizate sint alie plebes gentium, quibus Apostoli Epistolas miserunt, non est utique scriptum, et tamen etiam ipsas baptizatas utique minime dubitamus propter illam Domini sententiam, Nisi quis renatus fuerit ex aqua et Spiritu sancto, non intrabit in regnum celorum.

5. Utrumque autem de Domino scriptum est, et quia baptizabat plures quam Ioannes, et quia ipse non baptizabat, sed discipuli eius; ut intelligeremus et ipsum quidem baptizasse presentia maiestatis, non tamen ipsum baptizasse manibus suis. Ipsius enim erat Baptismi sacramentum; ad Discipulos autem baptizandi ministerium pertinebat. Tunc ergo quando dicit Ioannes euangelista in Euangelio suo, Post hec exiit iehsu et discipuli eius in Iudeam terram, et illic morabatur cum eis, et baptizabat : tunc paulo post de illo loquens ait, Ut ergo cognouit iehsu quia audierunt Pharisei quod iehsu plures discipulos faceret, et baptizaret plures quam Ioannes , reliquit Iudeam, et abiit iterum in Galileam . Tunc ergo  quando ab Ierosolymis exiit cum discipulis suis in Iudeam terram, et illic morabatur cum eis, baptizabat non per seipsum, sed per discipulos suos; quos intelligimus iam fuisse baptizatos [1 1Kb] , siue baptismo Ioannis, sicut nonnulli arbitrantur, siue quod magis credibile est, baptismo Christi. Neque enim ministerium baptizandi defugeret, ut haberet baptizatos seruos, per quos ceteros baptizaret, qui non defugit memorabilis illius humilitatis ministerium [2 1Kb] , quando eis lauit pedes; et petenti Petro ut non tantum pedes, uerum etiam manus et caput ei lauaret, respondit, Qui lotus est non indiget nisi ut pedes lauet, sed est mundus totus : ubi intelligitur quod iam Petrus baptizatus fuerat.

6. Quomodo autem iste dicat, quod in epistola tua posuisti, quod Apostoli dederint penitentiam pro Baptismo, non euidenter expressum est. Si enim pro Baptismo ideo dicit, quia per penitentiam remittuntur peccata, habet aliquid rationis quod dicit. Sed talis penitentia post Baptismum potest utilis esse, si quis peccauerit. Iste autem quoniam negat post Baptismum dari penitentie locum, cum dicit, sicut scripsisti, penitentiam solam ante Baptismum esse; datur intelligi sic eum dixisse quod Apostoli dederint penitentiam pro Baptismo, ut ante Baptismum eam dederint, atque ii quibus data sit, postea non fuerint baptizati, quia eis illa pro Baptismo fuit: quod Nouatianos dicere nunquam audiui. Unde quere diligenter, ne forte alicuius alterius erroris sit, et nouatianum se esse confingat, uel putet. Aut si et hoc Nouatiani dicunt, nescio: illud tamen scio, quoniam quisquis hoc dicit, a regula fidei catholice, et a doctrina Christi et Apostolorum prorsus alienus est.

7. Agunt enim homines ante Baptismum penitentiam de suis prioribus peccatis, ita tamen ut etiam baptizentur, sicut scriptum est in Actibus Apostolorum, loquente Petro ad Iudeos et dicente: Agite penitentiam, et baptizetur unusquisque uestrum in nomine Domini Iesu Christi; et dimittentur uobis peccata uestra . Agunt etiam homines penitentiam, si post Baptismum ita peccauerint, ut excommunicari et postea reconciliari mereantur: sicut in omnibus Ecclesiis illi qui proprie penitentes appellantur. De tali enim penitentia locutus est apostolus Paulus, ubi ait: Ne iterum cum uenero humiliet me Deus apud uos; et lugeam multos ex iis qui ante peccauerunt, et non egerunt penitentiam super immunditia, et luxuria, et fornicatione quam egerunt : neque enim scribebat ista, nisi eis qui iam baptizati fuerant. Habemus etiam in Actibus Apostolorum, Simonem iam baptizatum, cum pecunia uellet emere ut per impositionem manus eius [3 1Kb] daretur Spiritus sanctus,  admonitum a Petro ut de hoc graui peccato ageret penitentiam .

8. Est etiam penitentia bonorum et humilium fidelium pene [1 1Kb] quotidiana, in qua pectora tundimus dicentes: Dimitte nobis debita nostra, sicut et nos dimittimus debitoribus nostris . Neque enim ea nobis dimitti uolumus, que dimissa non dubitamus in Baptismo; sed illa utique que humane fragilitati, quamuis parua, tamen crebra subrepunt: que si collecta contra nos fuerint, ita nos grauabunt et oppriment, sicut unum aliquod grande peccatum. Quid enim interest ad naufragium, utrum uno grandi fluctu nauis operiatur et obruatur, an paulatim subrepens aqua in sentinam, et per negligentiam derelicta atque contempta, impleat nauem atque submergat? Propter hec ieiunia et eleemosyne et orationes inuigilant: in quibus cum dicimus, Dimitte nobis debita nostra, sicut et nos dimittimus, manifestamus habere nos quod nobis dimittatur; atque in iis uerbis humiliantes animas nostras, quotidianam quodammodo agere penitentiam non cessamus. Ad ea que scripsisti, puto me breuiter sed sufficienter respondisse: superest ut ille non sit contentiosus, propter quem lucrandum ad me tales litteras destinandas putasti.



EPISTOLA CCLXuI [* 1Kb]  . Augustinus Florentine puelle studiose, offerens suam docendi operam, si proferat quid uelit exponi.

Domine eximie, meritoque honorabili in Christo ac suscipiende [2 1Kb] filie FLORENTINAE, AUGUSTINUS episcopus, in Domino salutem.

1. Sanctum propositum tuum, et inuisceratus cordi tuo timor Domini castus permanens in seculum seculi,  curam pro te nostram non solum in precibus apud Deum, uerum etiam in admonitionibus ad te ipsam non mediocriter suscitat. Quod quidem in epistolis meis, quas ad matrem Reuerentie tue debito mihi cum honore nominandam dedi, non semel feci. Sed quia hoc mihi rescribere dignata est, prius te uelle accipere litteras meas; tunc demum, si quid forte opus esset tibi ex ministerio meo, quod uenerando studio tuo omniumque talium, quantum possum, libera seruitute debere me noui, non te esse tacituram et rescribendo insinuaturam: ecce feci quod te uoluisse, quamuis non per te, comperi; ne uiderer tibi ostium fiducie inhumaniter claudere: superest ut promas ipsa, si quid ex me querendum putas. Aut enim scio quod inquisieris, et non negabo: aut ita nescio, ut nullo fidei salutisque detrimento nesciam, et de hoc etiam teipsam, si potuero, faciam reddita ratione securam. Aut certe, si et nescio, et tamen sciendum est, uel impetrabo a Domino ne tibi desim; nam sepe officium impertiendi meritum est accipiendi: uel ita tibi  respondebo, ut noueris pro hac ipsa re quam pariter nescimus, ad quem pulsare debeamus.

2. Hec ideo prelocutus sum, ne te pro certo speres quidquid a me quesiueris audituram, et cum hoc non prouenerit, audacter potius quam prudenter me fecisse arbitreris, quod tibi querendi si quid uoles, facultatem dedi. Hoc enim feci non doctor perfectus, sed cum docendis perficiendus, domina eximia, meritoque honorabilis in Christo ac suscipienda filia. Equidem etiam in iis rebus quas utcumque scio, magis te cupio esse scientem, quam scientie nostre indigentem. Neque enim, ut quod scimus doceamus, aliorum ignorantiam optare debemus: multo quippe melius omnes sumus docibiles Deo; quod utique in illa superna patria, cum in nobis completum fuerit quod promissum est, perficietur, ut non dicat homo proximo suo, Cognosce Dominum: omnes enim cognoscent eum, sicut scriptum est, a minore usque ad maiorem eorum . Et sollicitissime cauendum est in docendo superbie uitium, quod in discendo non ita est. Unde et sancta Scriptura nos admonet, dicens: Sit omnis homo uelox ad audiendum, tardus autem ad loquendum : et ille in Psalmo ait, Auditui meo dabis exsultationem et letitiam; continuoque subiecit, Et exsultabunt ossa humiliata . uidit enim in audiendo facillime seruari humilitatem, que difficilis est in docendo; quoniam necesse est ut doctor habeat superiorem locum, ubi laboriosum est obtinere ne subrepat elatio.

3. uidesne quemadmodum periclitemur a quibus hoc exspectatur, ut non solum doctores simus, uerum etiam cum simus homines, diuina doceamus? Sed laborum periculorumque nostrorum singulare est solatium, cum ita proficitis, ut illo perueniatis ubi nullius hominis doctoris egeatis. Isto autem periculo non tantum nos; nam ad illum de quo dicturus sum, quid sumus nos? non ergo nos tantum periculo isto, sed etiam ille Doctor Gentium periclitatum se esse testatur, cum dicit: Ne magnitudine reuelationum mearum extollar, datus est mihi stimulus carnis  etc. Unde et ipse Dominus, tumoris [1 1Kb] huius admirabilis medicus, Nolite, inquit, ab hominibus uocari Rabbi; unus est enim magister uester Christus : quod retinens idem ipse Doctor Gentium dicit, Neque qui plantat est aliquid, neque qui rigat; sed qui incrementum dat Deus . Hoc et ille meminit qui in natis mulierum quanto magnus erat , tanto se in omnibus humiliabat , indignum se affirmans qui Christi calceamenta portaret . Quid enim aliud ostendit ubi ait: Qui habet sponsam, sponsus est; amicus autem sponsi stat et audit eum, et gaudio gaudet propter uocem sponsi ? Hic est ille auditus, de quo paulo ante commemoraui in Psalmo positum: Auditui meo dabis exsultationem et letitiam, et exsultabunt ossa humiliata.

4. Proinde tanto me certius, tanto solidius, tanto  sanius gaudere scias de fide et spe et dilectione tua, quanto minus indigueris, non tantum a me quidquam discere, sed ab ullo prorsus hominum. uerumtamen, quia cum illic essem, te quidem per etatem uerecundante, boni parentes et amantissimi bonorum studiorum tuorum, quanto pietatis uereque sapientie ardore flagrares, mihi intimare dignati sunt, et beneuolentissime petierunt ne tibi instruende, in quo opus esset, meam operulam denegarem; admonendam te his litteris credidi, secundum supra dictas optiones, ut queras quod uis, ne sim superfluus, si conatus fuero docere quod scis: dum tamen firmissime teneas, quod etsi aliquid salubriter per me scire potueris, ille te docebit qui est interioris hominis magister interior, qui in corde tuo tibi ostendit uerum esse quod dicitur; quia neque qui plantat est aliquid, neque qui rigat, sed qui incrementum dat Deus.



EPISTOLA CCLXuII [* 1Kb]  . Augustinus Fabiole peregrinationem suam in hac uita moleste ferenti, de presentia animorum nexu amicitie uinctorum.

Domine religiosissime et prestantissime, et in Christi caritate laudabili filie FABIOLAE, AUGUSTINUS, in Domino salutem.

Quanquam rescripta reddideris, sic tamen legi litteras Sanctitatis tue, ut eis respondere debitum duxerim. Doluisti enim peregrinationem, qua contingit perpetuo gaudere cum sanctis; et desiderium superne patrie, ubi iam non terrarum spatio diuidemur, sed semper unius contemplatione letabimur, merito pretulisti, Felix es talia fideliter cogitando; amando felicior; et ideo eris etiam felicissima consequendo. Sed etiam nunc diligentius intuere unde magis dicamur absentes; utrum quia nostra inuicem corpora non uidemus, an quia signa non damus et recipimus animorum, quod est colloqui. Puto enim quod, licet longinquis regionibus corpore separati, si nostras cogitationes nosse possemus, magis essemus nobiscum, quam si uno in loco alter alterutrum conspicantes taciti sederemus, nulla uocibus signa sensus intimi proferentes, nullis corporum motibus nostros animos indicantes. Quocirca intelligis ideo unumquemque sibi esse presentiorem quam alterum alteri, quod unusquisque sibi magis quam alteri notus est; non faciem suam, que, nisi adsit speculum, gestatur et latet [1 1Kb] , sed conscientiam contuendo, quam et clausis oculis uidet. Quanta est igitur etiam uita, que pro magno habetur, nostra?



EPISTOLA CCLXuIII [** 1Kb]  . Fascius quidam ere alieno obrutus ad ecclesiam confugerat; cuius creditoribus, mutua accepta pecunia, Augustinus satisfecit: eam publica collatione per Christi fideles orat pro Fascio reddi.

Dominis dilectissimis et desiderantissimis, sancte plebi  cui [1 1Kb] ministro, membris Christi, AUGUSTINUS, in Domino salutem.

1. Notissima mihi et probatissima deuotio Sanctitatis uestre in Domino nostro Iesu Christo fiduciam dedit, ut etiam absens presumerem unde presens gaudere consueui: qui semper spiritu uobiscum sum; non solum quia gratia Domini nostri Iesu Christi tante suauitatis flagrare non cessat, sed etiam quia me ipsum, qui uobis in Euangelio seruio, angustiam pati non permittitis. Cum enim frater noster Fascius [2 1Kb] debito decem et septem solidorum ab oppigneratoribus urgeretur ut redderet, quod ad presens unde explicaret se non inueniebat; ne corporalem pateretur iniuriam, ad auxilium sancte ecclesie conuolauit: illi etiam exactores cum proficisci cogerentur, et ideo dilationem dare non possent, grauissimis me querelis onerauerunt, ita ut eis illum traderem: aut quod sibi deberi ostendebant, unde acciperent prouiderem. Cumque obtulissem Fascio ut uestram Sanctitatem de necessitatibus eius alloquerer; pudore deterritus, ne facerem deprecatus est. Ita ego maiore necessitate coarctatus, a fratre nostro Macedonio decem et septem solidos accepi, quos in causam eius continuo dedi, promittente illo quod ad certum diem cum eis reddendis posset occurrere; et consentiente ut si non posset occurrere, sermo de illo fieret ad uestram misericordiam, quam fraternam fratribus exhibere consuestis.

2. Nunc ergo quoniam absens est, restat ut subueniatis, non illi, quem nemo compellat absentem, sed pollicitationi mee, cuius existimatio uobis semper est presens. Iam enim dies ad quem se promiserat occursurum, transactus est; et ego ei qui solidos suos fidei mee commisit, quid respondeam non inuenio, nisi ut faciam quod me facturum esse promisi. Sed quoniam non sum de hac re commonitus, ut die sancto Pentecostes, quando aderat maior uestra frequentia, sermonem inde facerem; peto ut has litteras pro lingua mea presente habere dignemini, admonente uos et exhortante in cordibus uestris Deo et Domino nostro cui credidistis, qui nunquam discedit a uobis timentibus et honorantibus nomen suum. In quo uobis et nos semper coniuncti sumus, quamuis corpore a uobis profecti esse uideamur; qui uobis de isto bonorum operum semine messem uite eterne promittit, dicente Apostolo: Bonum autem facientes non deficiamus; tempore enim suo metemus infatigabiles. Itaque, dum tempus habemus, operemur bonum ad omnes, maxime autem ad domesticos fidei . Quoniam ergo domesticus fidei est, christianus fidelis, catholicus frater noster, pro cuius supplenda necessitate uos peto ut faciatis quod Dominus imperat; sine tristitia, sine murmuratione, et cum letitia et hilaritate facite Deo enim creditis, non homini; quia ille promittit uos nichil eorum que misericorditer facitis, perdituros, sed in illo die cum usuris immortalibus recepturos : et quoniam ipse Apostolus dicit, Hoc autem dico, Qui parce seminat, parce et metet  ; intelligere debetis tempus esse ut donum [1 1Kb] uite eterne, cum adhuc in ista uita sumus, festinanter et alacriter comparemus: quia cum finis seculi uenerit, non dabitur nisi eis qui per fidem sibi hoc emerunt [2 1Kb] , antequam uidere potuissent.

3. Scripsi etiam presbyteris, ut si quid minus fuerit post collationem Sanctitatis uestre, compleant ex eo quod habet ecclesia, dum tamen uos secundum quod placet, hilariter offeratis: quia siue de uestro siue de ecclesia detur, omnia Dei sunt, et deuotio uestra dulcior erit thesauris ecclesie; sicut Apostolus dicit, Non quia quero datum, sed requiro fructum . Letificate ergo cor meum, quia de fructibus uestris gaudere cupio: uos enim estis arbores Dei, quas assiduis imbribus etiam per nostrum ministerium rigare dignatur. Tueatur uos Dominus ab omni malo et hic et in futuro seculo, domini dilectissimi, et desiderantissimi fratres.



EPISTOLA CCLXIX [* 1Kb]  . Augustinus Nobilio episcopo, significans ad dedicationem noue fabrice se uenire non posse.

Beatissimo ac uenerabili fratri et consacerdoti NOBILIO, AUGUSTINUS.

Tanta est solemnitas ad quam me affectus tue Fraternitatis inuitat, ut corpusculum meum ad uos traheret uoluntas, nisi teneret infirmitas. Possem uenire si hiems non esset; possem hiemem contemnere, si iuuenis essem: aut enim ferret rigorem temporis feruor etatis, aut temperaret frigus etatis feruor estatis. Nunc hieme iter tam prolixum non suffero cum annositate algida quam mecum fero, domine beatissime, sancte ac uenerabilis frater ac consacerdos. Salutationem debitam reddo meritis tuis: salutem uero meam commendo precibus tuis, poscens et  ipse a Deo Domino ut dedicationem tante fabrice pacis prosperitas prosequatur.





EPISTOLA CCLXX [* 1Kb]  . Augustino Anonymus , significans se merore graui affectum quod ipsum cum Seuero simul non repererit in urbe Leges, et quanto ipsum amore prosequatur exponens.

Cum in urbem Leges anteriori tempore commeassem, nimium sum contristatus quod te totum ibidem minime potui reperire. Inueni enim te medium, et, ut ita dicam, partem anime tue, Seuerum carissimum  , de quo ex parte gauisus sum. Perfecte enim gauderem, si te totum inuenirem: unde ex parte qua te repereram, gratulabar; et propter partem tuam quam nequaquam cernebam, omnibus modis contristabar. Proinde dixi anime mee, Quare tristis es, et quare conturbas me? Spera in Deo , et faciet presentem amicum quem diligis. Unde confido in Domino et spero quod me faciet de tua uisione gratulari. O si oculis cerni dilectio posset! profecto uideres quanta apud te nostra esset dilectio. Aut enim equiparans dilectioni tue, magnum tibi afferret imitationis studium. Ergo, quia in Domino te diligo, dilige diligentem. Et ut ceteri tecum diligant, per ecclesiasticam auctoritatem hortare. Nam quod petis in litteris tuis, ut ego pro te orem; id recte facerem, si ego ipse a peccatis liber essem, ut pro aliis liceret orare. Et ideo te admoneo ut orationes assiduas animi tui pro me emittas ad Dominum: et memor professionis, illam ante oculos tuos constituas diem, in qua iustus ab auditu malo non timebit ; et ideo iustus non timebit, quia non audiet, »uade in ignem eternum,« sed, »ueni, benedicte Patris mei, percipe regnum« . Ad quod nos perducat qui uiuit et regnat in secula seculorum. Amen.





Appendix TOMI SECUNDI OPERUM SANCTI AUGUSTINI, COMPLECTENS ALIQUOT EPISTOLAS IPSIUS NOMINE OLIM FALSO PRAENOTATAS. 



EAE SUNT:

    AUGUSTINI ad BONIFACIUM et contra, epistole breuiores sexdecim;
    Ad DEMETRIADEM PELAGII epistola;
    AUGUSTINI ad CYRILLUM et contra, de laudibus HIERONYMI;
    Altercatio AUGUSTINI cum PASCENTIO.







ADMONITIO DE SEXDECIM EPISTOLIS PROXIME SEQUENTIBUS.

Breuiores epistolas sexdecim sub nomine Augustini et Bonifacii, prout in peruetustis Mss. prenotantur, hic exhibitas repudiarunt post Erasmum Louanienses Theologi: primum quia multum discrepant a uena et stilo  Augustini; deinde non recensentur a Possidio, neque ab ullo ueterum citantur; excepta tamen tertia decima, quam ante annos fere sexcentos in suam collectionem lib. 13, c. 5, retulit Anselmus Lucensis, et post ipsum Iuo et Gratianus. Constant uero laciniis inepte consutis; prima, exempli causa, his sententiis, Ornet mores tuos, etc. Graue, seu melius, Turpe est enim ut quem non uincit homo, etc., que ex Epistola 189 ad Bonifacium exscripte sunt: et continent quedam cum historia temporum, Bonifaciiue gestis haud satis conuenientia; qualia deprehendes presertim in Epistola 10. Ad hec testatur Augustinus ipse Bonifacio scribens supra in Epistola 220, n. 2, se nunquam eidem comiti in ipsius periculis mittere potuisse litteras, cum periculum cogitaret perlatoris, caueretque ne ad eos, ad quos nollet, sua epistola perueniret. Itaque docti plerique censent eas ab otioso scriptore, stili exercendi gratia, confictas fuisse. Quorum iudicio, tametsi aduersetur Baronius, subscribendum esse existimamus.



EPISTOLA PRIMA  .

Domino sublimi semperque magnifico filio BONIFACIO, AUGUSTINUS episcopus.

Ornet mores tuos pudicitia coniugalis; ornet sobrietas et frugalitas. Bene enim agere, et illicita non prohibere, consensus erroris est. Quedam dum de ecclesia egreditur, Christi uirgo sacrata ebriam Gothi Herpe mentem et corpus incurrit. Habeat, queso, miles sub comite positus disciplinam. Graue est enim, ut quem non uincit homo, uincat libido; aut uolutetur uino, qui non uincitur ferro.



EPISTOLA II  .

Domino merito honorabili patri AUGUSTINO episcoporum summo, BONIFACIUS.

Tue Sanctitatis epistolam admonitu me terrificantem suscepi. Etenim, uenerabilis papa, si torus ille legitimus pauidos habet accessus; quo debet puniri supplicio diuinas qui temerat rationes? Arguetur ergo profecto qui diuina atque humana neglexit, et quem libido preuenit, gladius ultor absumet; eumque quem insobrium in tantis angustiis fama ueridica publicauit, carceris periturum quocumque supplicio custodia retinebit.



EPISTOLA III  .

Ego, quos diligo, arguo et castigo, non occidi desidero, nec carcere pleno squalore retrudi. Sola sufficit admonitio. Poterit enim, si ei diuinitus concedatur tempus penitentie, condonari, qui Domini templum ausus est uiolare. Sit ergo ipse, qui fecit, sui arbiter uoti: fas enim non est ut reus episcopi suggestionibus occidatur, qui uenie, si penituerit, reseruatur. Nam si in Barbarorum erroribus uelimus, ut condecet, exercere uindictam, paucos reperiemus, nec ipsos animosos ad pugnam fore.



EPISTOLA Iu  .

Domino sublimi semperque magnifico filio BONIFACIO, AUGUSTINUS episcopus.

Africe littus, ut audio, miles attigit transmarinus; sed huius militis dux a catholica ueritate dissentit. Quid orem, sicut oportet, ignoro. Ab Italia hostis est publicus nuntiatus, contra uictricia signa superbas erigens hastas. Pacem inter uos fieri uellem, si scirem plenius quod ignoro. Adest quidem Africe olim paratum in Italia bellum, sed tamen non inuideo, fili carissime, Romanie. Sed dico quod sentio. Non dabit, Diuinitate iuuante, catholicus heretico terga. Tui cordis intentio dirigatur ad Deum, non militem timebis, non Gothum, non Hunnum.



EPISTOLA u  .

Domino sancto patri AUGUSTINO episcopo, BONIFACIUS.

Scio quod sit tua Sanctitas pro mea uita sollicita, et que aduersus me tyrannus ille ordinauerit ac disponat, antequam tuum Sacerdotium scriberet, noui. Obuiamus ad mortem ultro tendentibus, quos nostre uictorie, ut credimus, faciet Christus addictos. Sed si erga me meosque omnes aliud uoluerit ordinare Diuinitas, precare ut animam meam liberet Deus; et dabitur competens aduersario secunda uice responsio.  In pugna enim utriusque deseuit furor, sed Deus inspicit causas. Igitur ora, ut dixi, et uincet una Trinitas nobis.



EPISTOLA uI  .

Dilectissimo et spectabili uiro filio BONIFACIO, AUGUSTINUS episcopus.

Miror quomodo tam subito fidei murum aries ruperit inimici: noui enim qua religione semper sis ecclesiam ueneratus. Quo igitur instigante furore hominem de ecclesia rapuisti? Tuus si de tuo amico forte presumeret fugitiuus, posset procul dubio intercessoris causa ueniam promereri: ergo, si amicus intenditur, cur Deus offenditur? Sed si de potestate presumitur, Nabuchodonosor regem intende, qui causa superbie in bouem est ex homine commutatus . Non ut confundam te hec scribo, sed ut filium meum carissimum moneo . Ecclesie igitur illesum reuoca, quem ut irreligiosissimus rapuisti. Oblatio uero domus tue a clericis ne suscipiatur, indixi; communionemque tibi interdico, donec peracta pro ausibus uel errore a me definita tibimet penitentia, et tempore condonato, pro hoc facto corde contrito et humiliato dignum offeras sacrificium Deo.



EPISTOLA uII 

BONIFACII AD AUGUSTINUM.

Humilis saluto, quod primum est: suscepi autem tremens Sanctitatis tue uerba uerberibus plena. Scio quod uenie preparatur, qui ab Augustino perfectissimo sacerdote corripitur; nec debet episcopo denegari, quod uoluntas facit aut casus: ipse enim sibi denegat curam, qui suam medico non publicat causam. Hominem ergo, piissime pater, e liminibus ecclesie raptum, tuis sanctis aspectibus iussio mea furorque subduxit. Alieno non sunt ista facta consilio; sed Dei et sanctorum eius regimine uiuo. Illum itaque uirum morte dignissimum, quem, ut dixi, meus de ecclesie foribus furor abstraxit, uite tuis iussionibus donamus illesum. Agnosco culpas: indigne mee lacryme iungantur tuis fletibus iustis, quo possit hec nota nigro scripta titione deleri. Ecclesie mihi introitus non negetur: illic spero ueniam, ubi admisi culpam. Oblatio uero domus mee, ut tua Sanctitas iussit, ad celestis regis mensam eius manibus offeretur.



EPISTOLA uIII  .

Domino sublimi, semperque magnifico filio BONIFACIO, AUGUSTINUS episcopus.

Dum quodam in loco positus tue Eximietatis transitus intuerer, placuit meis aspectibus tue Sublimitatis mitis ille ac terribilis gressus. Sed postquam illud leuigatum sacro chrismate caput portam cum paucis ciuitatis exiuit, subito uomunt equites domus, ciuitas fundit exercitum, strepunt arma, concrepant tube, contis crispate uentis stupe dependent, ferree tunice uirorum fortium membra constringunt, sessoris et equi renibus setigera theca uestitus, intensus geritur arcus: pulchra cuncta conspexi, nichil melius Bonifacio comite uidi. Sed postquam ad Palmas, ut comperi, tua Sublimitas uenit, ad illum breuem quidem, sed plenum periculis maris transitum, quod uix aliquando naue transitur, preceperas matutino tempore transmeare,  ne noctis obscuritas mali aliquid procuraret. Gudila Eximietatis tue fidelissimus seruus, equo uectus, ipsius maris dum natat in brachio, interdicti littoris tetigit oras, nec statim licuit reuerti profecto: maris enim tumor increscens reuersuro transitum denegauit. Hoc illos tuos uigilantissimos sensus latere non potuit: iram ratio prouocauit, culpa iuuenem suasit ad fugam; sed felix fuga est que currit ad uitam. Memoratus Gudila ad patronum tuum sanctum Stephanum primum martyrem confugit. Ipse mihi et imperauit, ut pro eodem apud religionem tuam postulator accedam. Habeat igitur, queso, ueniam; quoniam nec turbatus undis equus corruit, nec gurges altus absorbuit, quem Deus eruit et aqua seruauit. ualeat apud te epistolaris ista, rogo, suggestio: eris enim, ut deprecor, ab ira Domini alienus, quoties petitor a te offensus non fuerit Augustinus.



EPISTOLA IX  .

Domino beatissimo et uenerabili sancto patri AUGUSTINO episcopo, BONIFACIUS.

Furens parco, qui obuius bello Sanctitatis tue frangor imperio, Gudilam fortissimum semper quem uolo uiuere uirum, metuo ne eum aliquando iuuentutis sue leuitas faciat interire. Potest quidem precinctus armis, quantos inimicos repererit, trucidare. Sed apud belligeros uiros uictus dicitur uictor occisus. Nam equo uectus maris brachium quod natando perrexit, luxurie non fuerat, sed uirtutis. Arbitror enim quod nocte cogitarit aliquid hostibus facere; cui, sole ingresso, finis diei consilia parata subduxit. Hoc uero dolui, quod natatione longissima ab equo posset et aquis occidi. Ut iubes ergo, sancti beatique Stephani imperata iussa uestra refero. Spondeo enim ipsi tibique, quod Gudila uobis est iubentibus uenie condonatus.



EPISTOLA X  .

Domino uenerabili sancto patri AUGUSTINO episcopo, BONIFACIUS.

Castinus ille, priuatus ex consule, uite mee ac nominis, omnibus ut notum est, persecutor, peiores committens ac fingens factiones, quasi mearum a me gestarum immemor donationum [1 1Kb] , Italia fugiens, meis se in Africa defensionibus tradidit committendum. Omitto, beatissime pater, olim mihi ab eodem ingestas miserias, ostensa pericula; fugiens eum nunc usque uiuo. Thrax natus, uix Scytham euasi; duraui inuido sub consule miles. Sed diuina potentia, que nouit planare sublimia, et altius eleuare prostrata, fecit de superbo quod uoluit; et hostem meum, me quieto, uictoria mihi, qua nouit, addixit. Sufficit pro funere uicti tanta deiectio; adorauit saracam  chlamys, timuit senator barbarum caput, tremuit militem dux. Doloris dicuntur ista, pater sancte, cothurno: nam ueneror illustrissimum consulem, et primum conspicio senatorem; sed ne consueta fallacia mali erga me, ut solet, aliquid moliatur, putetque se suis fraudibus Romanis ducibus profuturum, et in meo uersetur exitio; integrum de suis sensibus det tue Beatitudini sacramentum, si nullus in eius corde uertitur dolus. Ego autem per omnia, que sancta sunt, iuro, quoniam si apud eum animi reperero puritatem, cum incolumem ac sublimem Italie Romeque reddam, perfrustratis inimicis eius et domitis. Hostis autem erit sue anime, si aliquid in eo sinistre partis inuenero.



EPISTOLA XI  .

Domino insigni meritoque sublimi Filio BONIFACIO, AUGUSTINUS episcopus.

uir illustrissimus Castinus sacramento se prodidit, quod sit ab omni culpa et erroribus alienus. Quem tibi, ut dicit, federatus ille Sonia, adhuc te in palatio posito, falsis suggestionibus concitabat. Sed ne totum  quod tunc agebatur, mittatur in medium, detur prolixitati compendium. Dauid ille opilio regnum parcendo inimicis obtinuit. Christus pro Iudeis, qui eum crucis patibulo confixerunt, Patrem, ne irasceretur, rogauit, et indignis hominibus ueniam misericors condonauit. Crede igitur homini, qui mihi fidele tradidit sacramentum, et querit, me pollicente, tua defensione uite subsidium. Scio enim quod eius salutis mihi promissa complebis.



EPISTOLA XII  .

Domino uenerabili sancto patri AUGUSTINO episcopo, BONIFACIUS.

Graue nobis est bellum. Inimici mucro nostra pectora pulsat: Deo funde preces, ut soles, tua sit nobis comes oratio. Rauca buccina, terrifica tuba, puto quod et sidera terreat; hostium clamor immanis est, sed his non terremur: nouimus enim ista non hodie. Ergo, uenerande Christi sacerdos, pete Deum ut iacula in hostes dirigat nostra, ac se ipsi trucident mutua cede.



EPISTOLA XIII  .

Dilectissimo et spectabili uiro BONIFACIO, AUGUSTINUS episcopus.

Graui de pugna conquereris: dubites nolo, utile tibi tuisque dabo consilium: arripe manibus arma; oratio aures pulset Auctoris: quia quando pugnatur, Deus apertis celis prospectat, et partem quam inspicit iustam, ibi dat palmam.



EPISTOLA XIu  .

Domino uenerabili sancto patri AUGUSTINO episcopo, BONIFACIUS.

Manus superba, Deo iuuante, cecidit, que ante paululum audax gladium erecta portabat. Multi ex aduersis ceciderunt; de nostris autem, Christo iuuante, nullus est uulneratus. Ora igitur, uenerabilis papa, ut talis de inimicis ultio sepe procedat.



EPISTOLA Xu  .

Domino insigni meritoque sublimi filio BONIFACIO, AUGUSTINUS episcopus.

Lecto me iacere Nobilitatem tuam latere non credo, ultimumque diem mihi exopto uenire. Gaudeo tue uictorie. Ciuitatem, queso, serua Romanam; tuos ut bonus rege comes: nichil de uiribus propriis presumas; de auctore gloriare uirtutum, et nullum curabis penitus inimicum. uale.



EPISTOLA XuI  .

BONIFACII AD AUGUSTINUM.

Nunquam Diuinitas preces ac lacrymas despicit peccatorum. Cupis ipse quidem de hac uita securus ad celi regna migrare; sed nobis opus es fessis, in tantis adhuc periculis constitutis. Itaque ora nobiscum, in tua nobis salus aliquantulum temporis condonetur.





ADMONITIO DE SUBSEQUENTE EPISTOLA.

Hic ipse est liber ad Demetriadem, qui olim cum in manus Augustini uenisset sine auctoris nomine, rescripsit ille quamprimum ad Demetriadis matrem Iulianam , rescire cupiens unde profectum esset istud opusculum, quo pelagianum errorem tradi animaduertebat. Postmodum uero, in libro de Gratia Christi, c. 20, et sequentibus, ipsius auctorem indicauit Pelagium; imo ex eiusdem libri cap. 37 se ipse declarauit Pelagius in suis ad Innocentium papam litteris scribens: Legant quam ad sacram Christi uirginem Demetriadem in Oriente conscripsimus; et inuenient nos ita hominis laudare naturam, ut Dei semper  gratie addamus auxilium. Eidem Pelagio tribuebat Orosius in Apologetico edito an. 415; nisi quod ipsi sermonem ait suppeditatum fuisse ab alio, fortean ab Anniano illo diacono, quem Hieronymus suggillat supra in Epist. 202. Aduersus hanc eamdem Pelagii epistolam, post S. Augustinum scripserunt Prosper, seu potius Leo Papa in epistola ad Demetriadem, et Beda in libro primo in Cantica, notans a quibusdam falso tributam fuisse Hieronymo, sed falso etiam ipse Iuliano tribuens. Data fuit aut an. 413, quo Demetriadi uirginitatis uelamen suscipienti litteras miserunt certatim Hieronymus, Augustinus, et Innocentius; aut certe an. 414, posteaquam illa se Romam recepisset: id quod significare uidetur Pelagius hic in cap. 23.





EPISTOLA XuII  PELAGII AD DEMETRIADEM. 



CAPUT PRIMUM.

Si summo ingenio parique fretus scientia officium scribendi facile me implere posse crederem, tamen tam arduum hoc opus ingredi sine magno difficultatis timore non possem. Scribendum tamen est ad Demetriadem, uirginem Christi, uirginem nobilem, uirginem diuitem, et, quod his maius est, ardore fidei nobilitatem diuitiasque calcantem. Quam utique pro tam insignis admiratione uirtutis, ut laudare omnibus facile, ita docere difficile est. Cui enim oratio deesse possit in eius laude celebranda, que summo loco nata, in summis opibus deliciisque nutrita, tantis tamque uariis huius uite blandimentis uelut tenacissimis quibusdam irretita uinculis, subito eruperit, cunctaque simul corporis bona animi uirtute mutauerit; que florem adhuc ipsum ineuntis etatis, quodam fidei gladio, id est, uoluntate succiderit; et crucifigens cum Christo carnem suam, uiuam sanctamque hostiam sacrauerit Deo, ac nobilissimi sanguinis posteritatem uirginitatis amore contempserit? Prona autem et facilis dicendi uia est, que ipsa ubertate materie cursum orationis accendit. Sed nobis alio magis itinere pergendum est, quibus propositum est institutionem uirginis, non laudem scribere; nec tam paratas iam uirtutes eius exprimere, quam parandas; magisque reliquam ordinare uitam, quam ornare preteritam. Est autem difficillimum cum eius persona facere, in qua cupiditas tanta dicendi est, tantusque perfectionis ardor, ut ei quamlibet perfecta doctrina par esse uix possit. Meminit enim, recteque meminit, quas mundi opes gloriamque respuerit, quibus uoluptatibus renuntiauerit, quas denique contempserit uite presentis illecebras. Et ideo contenta non est communi hoc mediocrique genere uiuendi; et quod facile ipsa multorum societate uilescat, nouum aliquid et inusitatum requirit, precipuum ac singulare quoddam flagitat. Non minus conuersationem suam, quam conuersionem uult esse mirabilem. In seculo nobilis, apud Deum cupit esse nobilior; tam pretiosa requirit in moribus, quam contempsit in rebus. Hunc itaque tam deuote mentis ardorem, hanc tante perfectionis sitim, quod unquam satiabit flumen ingenii? que uis aliquando orationis, que copia tantum exprimere uerbis poterit, quantum parata est uirgo rebus implere? Nobis uero donanda est uenia, qui ad ornandum Domini tabernaculum secundum uires nostras munus offerimus. Nec ueremur ne temere scribendo ad tante nobilitatis uirginem, ultro nos morsibus tradamus inuidie. Scribimus enim petente sancta matre eius, imo iubente, idque a nobis transmarinis litteris miro cum desiderio animi flagitante: que facile ostendit, quo studio quantaque cura in filia germen celeste plantauerit, dum illud tam sollicite cupit ab aliis irrigari. Remoti ergo a temeritate, et ab ambitione liberi, proposito insudemus operi; nec de mediocritate diffidamus  ingenii, quod credimus et fide matris, et merito uirginis adiuuari.



CAPUT II.

Quoties mihi de institutione morum, et sancte uite conuersatione dicendum est, soleo primo humane nature uim qualitatemque monstrare, et quid efficere possit ostendere; ac iam inde audientis animum ad species incitare uirtutum, ne nichil prosit ad ea uocari, que forte sibi impossibilia esse presenserit. Nunquam enim uirtutum uiam ualemus ingredi, nisi spe ducamur comite: siquidem appetendi omnis conatus perit consequendi desperatione. Quem ego exhortationis ordinem cum in aliis quoque opusculis tenuerim, tum hic maxime obseruandum puto, ubi eo plenius nature bonum declarari debet, quo instituenda est uita perfectior; ne tanto remissior sit ad uirtutem animus ac tardior, quanto minus se posse credat, et dum quod inesse sibi ignorat, id se existimat non habere. Proferenda semper in notitiam ea res est, cuius usus desideratur; et explicandum quidquid bonum natura potest, cum quidquid posse probatur, implendum est. Hec igitur prima sancte ac spiritualis uite fundamenta iaciantur, ut uires suas uirgo agnoscat, quas demum bene exercere poterit, cum eas se habere didicerit. Optima enim animi incitamenta sunt, cum docetur aliquis posse quod cupiat. Nam et in bello ea exhortatio maxima est, eaque plurimum auctoritatis habet, que pugnatorem de uiribus suis admonet. Primum itaque debes nature humane bonum de eius auctore metiri, Deo scilicet, qui cum uniuersa mundi, et que intra mundum sunt opera, bona et ualde bona fecisse referatur, quanto putas prestantiorem ipsum hominem fecit, propter quem omnia etiam intelligitur illa condidisse? Quem dum ad imaginem et similitudinem suam facere disposuit, antequam faceret, qualem esset facturus, ostendit. Deinde cum subiecit ei uniuersa animalia, cumque etiam constituit eorum dominum, que uel mole corporis, uel uirium magnitudine, uel armis dentium, multo ualentiora homine fecerit; declarat quanto pulchrius sit homo ipse conditus, quem uel ex hoc uoluit nature sue intelligere dignitatem, dum fortia sibi subiecta miratur animalia. Neque enim nudum illum ac sine presidio reliquit, nec diuersis periculis uelut exposuit infirmum; sed quem inermem extrinsecus fecerat, melius intus armauit, ratione scilicet atque prudentia; ut per intellectum uigoremque mentis, quo ceteris prestabat animalibus, factorem omnium solus agnosceret, et inde seruiret Deo, unde aliis dominabatur. Quem tamen iustitie exsecutorem Dominus uoluntarium esse uoluit, non coactum. Et ideo reliquit eum in manu consilii sui, posuitque ante eum uitam et mortem, bonum et malum; et quod placuerit ei, dabitur illi . Unde etiam in Deuteronomio legimus, uitam et mortem dedi ante faciem tuam, benedictionem et maledictionem: elige tibi uitam ut uiuas .



CAPUT III.

Hinc iam prouidendum est, ne forte illud remordeat te, in quo temere imperitum uulgus offendit, et ideo non uere bonum factum hominem putes, quia is facere malum potest, nec ipsa nature uiolentia astringitur ad immutabilis boni necessitatem. Nam si diligenter retractes, et ad subtiliorem intellectum cogas animum, hinc tibi melior status hominis ac superior apparebit, unde putatur inferior. In hoc enim gemini itineris discrimine, in hac utriusque partis libertate, rationabilis anime decus positum est. Hinc, inquam, totus nature nostre honor consistit, hinc dignitas; hinc denique optimi quique laudem merentur, hinc premium: nec esset omnino uirtus ulla in bono perseuerantis, si is ad malum transire non potuisset. uolens namque Deus rationabilem creaturam uoluntarii boni munere et liberi arbitrii potestate donare, utriusque partis possibilitatem homini inserendo, proprium eius fecit esse quod uelit; ut boni ac mali capax, naturaliter utrumque posset, et ad alterutrum uoluntatem deflecteret. Neque enim aliter spontaneum habere poterat bonum, nisi ea creatura, que etiam  malum [1 1Kb] habere potuisset. Utrumque nos posse uoluit optimus Creator, sed unum facere, bonum scilicet, quod et imperauit; malique facultatem ad hoc tantum dedit, ut uoluntatem eius ex nostra uoluntate faceremus. Quod cum ita sit, hoc quoque ipsum quod etiam mala facere possumus, bonum est: bonum, inquam, quia boni partem meliorem facit. Facit enim ipsam uoluntariam, sui iuris, non necessitate deuinctam, sed iudicio liberam. Licet enim nobis eligere, refutare, probare, respuere. Nec est quo magis rationabilis creatura ceteris preferatur, nisi quod, cum omnia alia conditionis tantum ac necessitatis bonum habeant, hec sola habeat etiam uoluntatis. Sed plerique impie non minus quam imperite, cum super statu hominis queritur , quasi reprehendentes opus Domini, talem illum aiunt debuisse fieri, qui omnino facere non posset malum. Dicit itaque ei figmentum qui se finxit: Quid me fecisti sic ? Et improbissimi hominum, dum dissimulant id ipsum bene administrare quod facti sunt, aliter se factos esse malunt; ut qui uitam suam emendare nolunt, uideantur emendare uelle naturam: cuius bonum ita generaliter cunctis institutum est, ut in gentilibus quoque hominibus, qui sine ullo cultu Dei sunt, se nonnunquam ostendat ac proferat. Quam multos enim philosophorum et audiuimus, et legimus, et ipsi uidimus castos, patientes, modestos, liberales, abstinentes, benignos, et honores mundi simul et delicias respuentes, et amatores iustitie non minus quam scientie? Unde, queso, hominibus alienis a Deo ista, que Deo placent? unde autem illis bona, nisi de nature bono? Et cum ista, que dixi, uel omnia in uno, uel singula in singulis haberi uideamus; cum omnium natura una sit, exemplo suo sibi inuicem ostendunt, omnia in omnibus esse posse, que uel omnia in omnibus, uel singula in singulis inueniantur. Quod si etiam sine Deo homines ostendunt, quales a Deo facti sunt; uide quid Christiani facere possunt, quorum in melius per Christum natura et uita instructa est, et qui diuine quoque gratie iuuantur auxilio.



CAPUT Iu.

Age iam ad anime nostre secreta ueniamus. Seipsum unusquisque attentius respiciat: interrogemus quid de hoc sentiant proprie cogitationes; ferat sententiam de nature bono ipsa conscientia; instruamur domestico magisterio animi, et mentis bona non aliunde magis queque, quam ab ipsa mente, discamus. Quid illud, obsecro, est quod ad omne peccatum aut erubescimus, aut timemus, et culpam facti nunc rubore uultus, nunc pallore monstramus, ac trepidante animo etiam in minimis delictis testem effugimus, conscientia remordemur; ex diuerso autem in omni bono leti, constantes, intrepidi sumus, idque si occultum est, palam etiam fieri cupimus, et uolumus: nisi quod testimonio sibi est ipsa natura, que hoc ipso declarat bonum suum, quo ei malum displicet; et dum in bono tantum opere confidit, quid solum eam deceat, ostendit? Hinc illud est, quod frequenter carnifice occulto in auctorem sceleris conscientie tormenta deseuiunt, et latentem reum secreta mentis pena persequitur; nec ullus post culpam impunitati locus est, dum fit reatus ipse supplicium. Hinc est quod e contrario innocens etiam inter ipsa tormenta fruitur conscientie securitate, et, cum de pena metuat, de innocentia gloriatur. Est enim, inquam, in animis nostris naturalis quedam, ut ita dixerim, sanctitas, que uelut in arce animi presidens, exercet mali bonique iudicium; et ut honestis rectisque actibus fauet, ita sinistra opera condemnat, atque ad conscientie testimonium diuersas partes domestica quadam lege diiudicat: nec ullo prorsus ingenio, aut fucato aliquo argumentorum colore decipit; ipsis nos cogitationibus, fidelissimis et integerrimis sane testibus, aut arguit, aut defendit. Huius legis scribens ad Romanos meminit Apostolus,  quam omnibus insitam, uelut in quibusdam tabulis cordis scriptam esse testatur: Cum enim, inquit, Gentes, que Legem non habent, naturaliter que Legis sunt faciunt, huiusmodi legem non habentes, ipsi sibi sunt lex: qui ostendunt opus legis scriptum in cordibus suis, testimonium reddente eis conscientia eorum, et inter se inuicem accusantium cogitationum aut etiam defendentium . Hac lege usi sunt omnes, quos inter Adam atque Moysen sancte uixisse atque placuisse Deo Scriptura commemorat. Quorum tibi exempli causa aliqui proponendi sunt, ut facile intelligas quantum sit nature bonum, cum eam Legis uice docuisse iustitiam probaueris.



CAPUT u.

Abel primus hanc magistram secutus ita Dominum promeruit, ut, dum ei offerret hostiam, tam grate sacrificium eius acceptum Deo fuerit, ut fratrem in inuidiam concitaret . Quem iustum in Euangelio Dominus ipse commemorans , breuiter perfectionem eius exposuit: omnis enim uirtutum species uno iustitie nomine continetur. Beatum Enoch ita placuisse Deo legimus, ut eum ex medio mortalium raperet, et in mundo consummatum de mundi habitatione transferret . Ne iustus in generatione sua et perfectus asseritur : cuius sanctitas eo magis est admirabilis, quo toto prorsus a iustitia declinante mundo, solus iustus inuentus est; nec ab alio sanctitatis quesiuit exemplum, sed ipse prebuit. Et ideo totius orbis imminente naufragio, solus ex omnibus meruit audire, Intra tu et domus tua in arcam, quia te uidi iustum in generatione ista coram me . Ante Deum autem ille iustus probatur, qui corpore sanctus est et corde. Melchisedec sacerdos Dei legitur, cuius meritum facile ex hoc intelligi potest, quod multo post futurum Domini Sacramentum ante signauit, ac sacrificio panis et uini mysterium corporis et sanguinis expressit, ac sacerdotii sui typo Christi sacerdotium figurauit, cui a Patre dicitur, Tu es sacerdos in eternum secundum ordinem Melchisedec . Nam et quod benedixit Abraham principem patriarcharum , qui per circumcisionem pater Iudeorum, per fidem Gentium, illius signantissime ostendit figuram, qui per fidem suam Iudeis donauit benedictionem, et Gentibus. Loth quoque sancti Ne uirtutem secutus, inter tot peccantium exempla iustitiam non reliquit . Et ut illum totius mundi exemplum non uicit, ita hic tota illa, in qua habitabat regione peccante, contra multitudinis uitia tenuit sanctitatem: qui, ut beatus apostolus Petrus ait, uisu et auditu iustus erat , et inter pessimos positus, mala eorum et oculis auersabatur et auribus: atque ideo simili exemplo, ut ille diluuio, ita hic est ereptus incendio. Quid Abraham amicum Dei, quid Isaac et Iacob memorem? Quam perfecte impleuerint Domini uoluntatem, uel hinc possumus estimare, quod familiari quadam et precipua dignitate, eorum se Deum uoluit nominari: Ego sum, inquit, Deus Abraham, Deus Isaac, et Deus Iacob: hoc nomen meum sempiternum, et memoriale in generationes generationum . Ioseph fidelis Domini famulus a puero tribulationibus magnis iustus ostenditur, qui primum a fratribus in seruum Ismelitis addictus est, ab eisque uenditus, a quibus se uiderat adorandum; deinde Aegyptio domino traditus, semper tamen ingenue anime tenuit dignitatem; docuitque exemplo suo et seruos liberos in non peccando, et non conditionem cuiquam obesse, sed mentem. Hic, queso, remorare paulisper, et castum animum sollicite uirgo considera. Concupiscitur a domina femina adolescens, nec ad concupiscentiam prouocatur; rogatur et fugit: una hac in re et blanditur et supplicat, que in ceteris imperabat. Amator [1 1Kb] Dei, mulieris amore non uincitur; castum animum nec etas adolescentie permouet,  nec diligentis auctoritas. Contempta frequenter domina propiores adolescenti insidias tendit; in secreto ac sine testibus manu impudens apprehendit, ac procacioribus uerbis hortatur ad crimen: ne hic quidem uincitur, sed ut uerba uerbis, ita res rebus refert. Nam qui frequenter rogatus negauerat, nunc comprehensus astringitur [1 1Kb] : et antequam illud euangelicum diceretur, Qui uiderit mulierem ad concupiscendam eam, iam mechatus est eam in corde suo , ille non aspectu solum, sed ipso pene complexu prouocatus a femina, feminam non concupiuit. Castitatis uirtutem hucusque mirata es; nunc respice benignitatem. Priusquam Propheta diceret, Unusquisque malitiam proximi sui non reminiscatur in corde suo, ille pro odio reddidit caritatem; et cum uideret fratres suos, imo inimicos ex fratribus, cumque ab eis cognosci uellet, dilectionis affectum pio dolore testatus est: deosculabatur singulos, et irriguis fletibus pauentium colla perfundens odium fratrum caritatis lacrymis abluebat, quos, tam uiuo patre quam mortuo, germano semper dilexit amore. Nec recordatus est ilium, in quem ob necem fuit deiectus, lacum; non cogitauit addictam germanitatem pretio; sed pro malis bonum retribuens apostolicum preceptum sub nature adhuc lege compleuit .



CAPUT uI.

Quid de beato Iob dicam, famosissimo illo athleta Dei, qui post direptas opes et funditus deleta patrimonia, post filiorum ac filiarum unum subito interitum, ad ultimum proprio contra diabolum corpore dimicauit? Auferuntur omnia, que extrinsecus possidebat; et extranea bona repente decidunt, ut magis propria clarescant. Omnibus prorsus uelut indumentis exuitur, ut expeditius et fortius nudus triumphet, et hostem, quem ferendo damna ante superauerat, rursus tolerando supplicia deuincat. De quo tale ipsius Domini testimonium est: Numquid considerasti puerum meum Iob? Non est enim similis ei quisquam in terris, homo sine querela, uerus Dei cultor, abstinens se ab omni malo . Nec immerito: semper enim, ut ipse ait, tanquam tumentes super se fluctus timebat Dominum, et presentie eius pondus ferre non poterat : nec audebat aliquando contemnere, quem ita semper adesse credebat, dicebatque, Securus sum; non enim reprehendit me cor meum in omni uita mea . Qui antequam Dominus inimicos preciperet esse diligendos , dicere poterat, Si in malis inimici mei gauisus sum; si dixi in corde meo, Bene factum est . Necdum Euangelicum illud sonuerat. Omni petenti te tribue ; et iam ille dicebat, Si exire passus sum inopem ianuam meam sine riatico [2 1Kb] . Nondum legerat illud Apostoli, Domini, quod iustum est et equum, seruis prestate ; et confidens clamabat ad Dominum, Si seruo nocui, si ancillam lesi; omnia tu scis, Domine . Priusquam idem apostolus preciperet diuitibus non sublime sapere, neque sperare in incerto diuitiarum , sic habuit ille diuitias, ut se alibi diuitem esse monstraret: In diuitiis, inquit, non confidebam, nec in lapide pretioso . Et hoc non uerbis tantum, sed ipsis quoque rebus probauit, qui cum omnia perderet non dolebat, dicebatque per singula, Dominus dedit, Dominus abstulit; sicut Domino placuit, ita factum est: sit nomen Domini benedictum in secula. Nudus exiui de utero matris mee, nudus redeam illuc . Quo enim affectu possideamus aliquid, docemur, cum id amittimus; et cupiditatem fruendi, carendi dolor prodit: quem qui in carendo non habuit, in possidendo quonam modo habuit? O uirum ante euangelica euangelicum, et apostolicum ante apostolica precepta, discipulum Apostolorum, qui aperiens occultas diuitias nature, et in medium proferens, ex se quid omnes  possimus ostendit; docuitque quantus sit ille thesaurus anime, quem nos sine usu possidemus, et quod proferre nolumus, nec habere nos credimus!



CAPUT uII.

Post multa que de natura diximus, etiam sanctorum exemplis bonum eius ostendimus, ac probauimus. Et ne e contrario ad ipsius culpam pertinere putetur, quod aliqui iniqui fuerint; Scripturarum utar testimoniis, que peccantes ubique crimine uoluntatis grauant, non excusant necessitate nature. In Genesi legimus, Simeon et Leui fratres consummauerunt iniquitatem suam ex uoluntate sua . Ad Ierusalem Dominus locutus est, Propter quod ipsi dimiserunt uiam meam, quam dedi ante faciem eorum, et non exaudierunt uocem meam, sed abierunt post uoluntatem cordis sui mali . Ac rursus idem propheta, Et peccastis Deo, et non exaudistis uocem eius, et in mandatis illius et in legitimis et in testimoniis eius ambulare noluistis. Per Isaiam quoque prophetam Dominus locutus est, Si uolueritis et audieritis me, que sunt bona terre manducabitis; si autem nolueritis neque audieritis me, gladius uos consumet . Et rursum, Omnes uos occisione decidetis, quia uocaui uos, et non exaudistis; locutus sum, et neglexistis, et fecistis malum ante conspectum Domini, et que nolebam elegistis . Ipse quoque Dominus in Euangelio ait, Ierusalem, Ierusalem, que occidis prophetas, et lapidas eos qui ad te missi sunt; quoties uolui congregare filios tuos, quemadmodum gallina congregat pullos suos sub alis suis, et noluisti ! Ubi uelle uidemus et nolle, eligere et refutare, ibi non uis nature, sed libertas intelligitur uoluntatis. Plena sunt utriusque Testamenti uolumina huiuscemodi testimoniis, quibus tam bonum omne, quam malum, uoluntarium semper esse scribitur: que nos modo breuitatis causa omittimus; maxime cum sciamus te sacre lectioni deditam de ipso uberius fonte potare.



CAPUT uIII.

Neque uero nos ita defendimus nature bonum, ut eam dicamus malum non posse facere, quam utique boni ac mali capacem etiam profitemur; sed ab hac eam tantummodo iniuria uindicamus, ne eius uitio ad malum uideamur impelli, qui nec bonum sine uoluntate faciamus uel malum, et quibus liberum est unum semper ex duobus agere, cum semper utrumque possimus. Unde enim alii iudicaturi sunt, alii iudicandi; nisi quod in eadem natura dispar uoluntas est, et quia, cum omnes idem possimus, diuersa faciamus? Itaque ut hoc ipsum clarius lucere possit, alia exempla sunt proferenda. Adam de paradiso eiicitur, Enoch de mundo rapitur; in utroque Dominus libertatem arbitrii ostendit. Ut enim placere potuit ille qui deliquit; ita potuit peccare iste, qui placuit: non enim a iusto Deo aut ille puniri meruisset, aut hic eligi, nisi uterque utrumque potuisset. Hoc de Cain et Abel fratribus, hoc etiam de Iacobo et Esau geminis intelligendum est, ac sciendum solam uoluntatem causam esse, quod in natura eadem merita diuersa sint. Exstinctum peccatis suis diluuio mundum Ne iustus redarguit, et Sodomorum crimina Lot sanctitas iudicauit. Nec illud est paruum argumentum ad probandum nature bonum, quod illi primi homines per tot annorum spatia absque ulla admonitione legis fuerunt; non utique quod Deo aliquando creature sue cura non fuerit, sed quia se talem sciebat hominum fecisse naturam, ut eis pro lege ad exercendam iustitiam sufficeret. Denique quamdiu recentioris adhuc nature usus uiguit, nec humane rationi uelut quamdam caliginem longus usus peccandi obduxit, sine lege dimissa natura est. Ad quam Dominus nimiis iam uitiis obrutam, et quadam ignorantie rubigine infectam, limam Legis admouit, ut huius frequenti admonitione expoliretur, et ad suum posset redire fulgorem. Neque uero alia nobis causa difficultatem quoque bene faciendi facit, quam longa consuetudo uitiorum, que nos infecit a paruo, paulatimque per multos corrupit annos, et ita postea obligatos sibi et addictos tenet, ut uim quodammodo uideatur habere  nature. Omne illud tempus, quo negligenter edocti, id est, ad uitia eruditi sumus, quo mali etiam esse studuimus, cum ad incitamenta nequitie innocentia pro stultitia duceretur, nunc nobis resistit, contraque nos uenit, et nouam uoluntatem impugnat usus uetus. Et miramur cur nobis per otium atque desidiam nescientibus etiam quasi ab alio sanctitas conferatur, qui nullam consuetudinem boni facimus, cum malum tamdiu didicerimus. Hec de nature bono cursim quasi in alieno opere dicta sint: quod ideo nobis faciendum fuit, ut tibi planiorem uiam ad perfectam iustitiam sterneremus, quam eo facilius currere possis, quo in ea nichil asperum, nichil inaccessibile esse cognoueris. Nam si etiam ante Legem, ut diximus, et multo ante Domini nostri Saluatoris aduentum iuste quidam uixisse et sancte referantur; quanto magis post illustrationem aduentus eius nos id posse credendum est, qui instructi per Christi gratiam, et in meliorem hominem renati sumus; qui sanguine eius expiati atque mundati, illiusque exemplo ad perfectam iustitiam incitati, meliores illis esse debemus, qui ante Legem fuerunt, meliores etiam quam fuerunt sub Lege, dicente Apostolo, Peccatum in uobis iam non dominabitur; non estis enim sub Lege, sed sub gratia ?



CAPUT IX.

Et quoniam sufficienter de his, ut puto, diximus, nunc instituamus perfectam uirginem, que ex utroque semper accensa et nature simul et gratie bonum morum sanctitate testetur. Prima igitur uirginis cura primumque studium sit, scire uoluntatem Domini sui, et quid ei placeat, quidue displiceat, diligenter inquirere; ut secundum Apostolum, rationabile Deo reddat obsequium , totumque uite sue cursum ex eius possit ordinare sententia. Impossibile est enim ei quemquam placere, cui quid placeat ignorat; fierique potest ut etiam obsequendi uoto offendat, qui quomodo obsequi debeat ante non didicit: et, ut maius est uoluntatem Domini facere quam nosse, ita prius est nosse quam facere. Illud enim merito precedit, hoc ordine. Unde propheta dicit, Et tu, Isrel, noli ignorare. Et beatus Paulus, Qui autem ignorat, ignorabitur . Idemque alibi, Propterea nolite fieri imprudentes, sed intelligentes que sit uoluntas Domini . Initium obedientie est, quid precipiatur uelle cognoscere; et pars est obsequii didicisse quid facias. Scito itaque in Scripturis diuinis, per quas solas potes plenam Dei intelligere uoluntatem, prohiberi quedam, precipi quedam, concedi aliqua, nonnulla suaderi. Prohibentur mala, precipiuntur bona, conceduntur media, perfecta suadentur. In duobus illis, que priori loco sunt, peccatum omne concluditur: in utroque enim Dei continetur imperium; et non solum precipere, sed et prohibere ipsum, iubentis est. Generaliter namque omnibus mandatur iustitia, quam Saluator in Euangelio breuiter quidem, sed plenissime comprehendens, ait, Quecumque uultis ut faciant uobis homines, hec et uos facite illis ; hoc est, ut nichil mali inferamus aliis, et prestemus omne quod bonum est, quia uolumus hoc ab aliis in nos utrumque seruari. Hec sententia equo iure precepti uniuersos tenet, nec ulli omnino transgredi licet, quod omnibus imperatum est; apertusque contemptus Dei est, uel facere prohibita, uel iussa non facere. Duo uero reliqua que sequuntur, quorum unum conceditur, et suadetur aliud, in nostra potestate dimissa sunt; ut aut cum minori gloria concessis utamur, aut ob maius premium etiam ea, que nobis permissa sunt, respuamus. Conceduntur quidem nuptie, carnium usus et uini; sed horum omnium abstinentia consilio perfectiore suadetur. Ad uirginitatis honorem pertinet licentia nuptiarum, et escarum indulgentia uirtutem abstinentie clariorem facit. Contempsisti, uirgo, coniugium, licitum tibi priusquam contemneretur. Maioris premii amore flagrans uouisti Deo non imperatam, sed laudatam uirginitatem; et consilio Apostoli legem tuam fecisti latiorem. Certaminis ingressa campum, non tam laborem cursus quam  brauium uictorie cogitasti. Legeras, credo, illud euangelicum de perpetua castitate preconium, et ipsius te Domini sermo ad amorem seruande uirginitatis accenderat, qui Petri super hoc sententiam ipsa rei magnitudine ac difficultate laudauit, et uoluntariis spadonibus regnum celorum promittens ait, Qui potest capere, capiat . Rem itaque tam magnam non impero, non impono, sed offero; neque quemquam ad hoc cogo, sed prouoco. Quanquam enim de uiris tantum sonare uideatur; non solis tamen uiris, sed equaliter utrique sexui uirginitatis palma promittitur. Et Apostolus de uirginibus preceptum quidem se dicit non habere Dei, sed dat consilium . Dicit itaque, An experimentum queritis eius, qui in me loquitur Christus ?



CAPUT X.

Perfectionis igitur secuta consilium, beatitudinem specialis aggressa propositi, serua generale mandatum. Dixi, idemque nunc repeto, in causa iustitie omnes unum debemus: uirgo, uidua, nupta, summus, medius, et imus gradus, equaliter iubentur implere precepta. Nec a lege soluitur, qui supra legem facere proponit; quin imo nullus magis illicita uitare debet, quam qui respuit que licebant. Nec quisquam ita a se mandata pollicetur implenda, ut ille qui amore perfectionis supra mandata conscendit; et cum amplius statuit facere quam preceptum est, ostendit minus sibi preceptum esse quam potuerit. Deinde qui tante se esse obedientie profitetur, ut etiam consilium diuinum libenter audiat, quomodo non debet audire preceptum? Illa enim res perfectionis [1 1Kb] est, ista necessitatis. De uirginitate dicitur, Qui potest capere, capiat: de iustitia non dicitur, Qui potest facere, faciat; sed, Omnis arbor que non facit fructum bonum, excidetur, et in ignem mittetur . Considera, queso, quantum a consilio distet imperium. Ibi aliquos excipit, hic generaliter omnes comprehendit; ibi premium proponit, hic penam; ibi inuitat ut facias, hic nisi feceris comminatur. Hec igitur optima ratione distinguens, animaduerte quid offeras, animaduerte quid debeas: imo quia utrumque iam debes, et uirginitatem quam ultro obtulisti Deo, et iustitiam quam ipse precepit, integrum utrumque persolue. Ille seruus domino placet, qui ita aliquid ultro operis exercet, ut tamen etiam imperata perficiat; qui non facit aliud pro alio, sed utrumque; nec mutat, sed addit obsequium. Nec te earum exempla decipiant, que sibi in sola castitate plaudentes, ut post suas uoluptates [2 1Kb] eant, Dei uoluntatem abiiciunt: que perpetue castitatis bonum, non cum iustitia, sed pro iustitia offerre uolunt, et in compensatione peccatorum premium uirginitatis annumerant, atque pro premio impunitatem petunt; uel certe impudentiori uecordia coronandas esse se putant, et in regno celorum ceteris preferendas, que sibi transgressione mandatorum aditum clausere celorum. Non omnis, Christus inquit, qui dicit mihi, Domine, Domine, intrabit in regnum celorum; sed qui facit uoluntatem Patris mei qui in celis est, ipse intrabit in regnum celorum . Meminerint stultas uirgines a sponsi ianuis repellendas, et dicendum eis, Nescio uos ; illisque iungendas esse, de quibus Dominus ipse ait, Multi dicent mihi in illa die: Domine, Domine; nonne in nomine tuo demonia eiecimus et in nomine tuo uirtutes multas fecimus? Et tunc confitebor illis. Amen dico uobis, nescio uos: discedite a me omnes qui operamini iniquitatem . Tibi uero longe est alia uia ingrediendum; que, seculi amore calcato, semper cogitando que Dei sunt, apostolicam te exhibere uis uirginem; que tam spiritu sancta quam corpore Domini prestolaris aduentum, et anime tue lampadi sanctorum iugiter operum infundis oleum, et sapientibus iuncta uirginibus, in sponsi obuiam prepararis. Fugienda tibi lata illa uia est, quam multorum ad mortem euntium comitatus terit, et ad uitam eternam angusti illius itineris, quod pauci reperiunt, callis tenendus  est. Deposuisti iam impedimenta uel maxima, et omne quidquid a spiritualis uite cursu uel retardat uel reuocat; prima statim conuersione uicisti. Respuisti coniugii uoluptatem, posteritatis curam, illecebras deliciarum, seculi pompam, diuitiarum cupidinem, et cum Paulo potes dicere, Mihi mundus crucifixus est, et ego mundo . Cuius tale principium est, qualis debet esse perfectio? Hanc mihi tu uirtutem, hunc animum etiam in reliquis affer, eaque ui mentis, qua uitiorum occasiones depulisti, uitia nunc ipsa respue. Ornetur morum sanctitate uirginitas, et perfectum gradum uite perfectio subsequatur. Certe si secularis uita tibi placuisset, dares operam, ne quis te diuitiis, ne quis corporalibus ornamentis, ne quis rerum omnium copia et honore precederet: nunc quoniam diuersitas studii diuersam uitam desiderat, cura ne quis te in bene uiuendo transcendat, ne quis morum sanctitate superet, ne quis tibi in uirtutibus preferatur. Et in illis, que ante diximus, non erat tuum ut tu aut omnes uinceres, aut nemo te; cuncta enim illa foris petuntur, et quidquid aliunde speratur, alienum est. Hec uero in tua potestate sunt, et uere propria, que non extrinsecus ueniunt, sed in ipso corde generantur. Illa enim nec omnis qui querit inuenit, nec qui inuenerit semper tenet; quia ut ea commodare, ita et eripere casus potest: hec autem et omnis qui querit inuenit, et qui inuenerit, eripi sibi nunquam timet; ista enim sola bona sunt, que sine uoluntate non inuenimus aliquando, nec perdimus.



CAPUT XI.

Habes ergo hic per que merito preponaris aliis; imo hic magis. Nam corporalis nobilitas atque opulentia, tuorum intelliguntur esse, non tua; spirituales uero diuitias nullus tibi preter te conferre poterit. In his ergo iure laudanda, in his merito ceteris preferenda es, que nisi ex te et in te esse non possunt. An sola ista uita est, que certamen non habeat de profectu, et in qua unusquisque hoc tantum debeat permanere quod cepit, nec ullo augmenti desiderio ad maiora contendat? et cum in omnibus mundi studiis profectu non satientur homines, hic tantum cepisse sufficiet? Feruentissimi in terrenis, frigidissimi in celestibus sumus; et summam in rebus paruis exhibentes alacritatem, ad maiora torpescimus. Considerare pudet quantus sit feruor in seculo, qua cura singula queque studia hominum quotidie ad perfectiora nitantur. Litterarum ardor nulla prorsus etate exstinguitur; imo, ut secularis auctoris utar sententia, ipsa magis etate inflammatur: diuitiarum amor insatiabilis est; expleri nescit honorum cupido; celerem habiture res finem sine fine queruntur. Nos diuinam sapientiam, celestes diuitias, immortales honores, pigra quadam dissimulatione negligimus, et spirituales diuitias aut ne attingimus quidem, aut si leuiter degustauerimus, continuo nos putamus esse satiatos. Aliter nos diuina sapientia ad suas inuitat epulas: Qui edunt me, inquit, adhuc esurient; et qui me bibunt, adhuc sitient . Nullus unquam talibus expletur epulis, nec aliquando patitur de satietate fastidium: tanto unusquisque capacior, tanto auidior erit, quanto inde plus hauserit. Dominus in Euangelio, Beati, ait, qui esuriunt et sitiunt iustitiam; quoniam ipsi saturabuntur . uult enim esurire nos hic semper, ac sitire iustitiam, ut in futuro iustitie retributione satiemur.



CAPUT XII.

Consideranda uis ipsa uerborum est, et ita nobis desideranda est iustitia, ut in fame uel siti cibus desideratur ac potus: et hoc in commune omnibus est dicendum his, qui immortalis uite premia desiderant. Iam tuum est estimare quantum animo prestare debeas, que maioris premii desiderio plus facere proposuisti, quam uel alios necesse est. Apostolus definiens Christi uirginem, longe eam separauit a nupta, et diuersis studiis singularitatis meritum coniugiique diuisit: Innupta, inquit, et uirgo cogitat que Dei sunt, quomodo placeat Deo, ut sit sancta corpore et spiritu; que autem nupta est, cogitat que sunt mundi, quomodo placeat uiro suo .  Que corpore et spiritu sancta est, nec in membris nec in mente delinquit. Delinquere autem non in causa castitatis tantum esse potest, sed etiam in quacumque parte iustitie. Quamuis enim uirgo corpore, uirgo sit spiritu, et nichilominus aut manibus, aut oculis, aut auribus peccet, aut lingua; quomodo corpore sancta dicenda est? Deinde si uel odio infecta, uel inuidia, uel auaritia, uel iracundia sit; quomodo spiritu obtinet sanctitatem? Et si nupta, que amore coniugii cogitat quomodo placeat uiro suo, quantum liberis relinquat, que uariis mundi astricta curis, rarius ad uoluntatem Dei respicit, tamen de peccatis excusare se non potest; quid faciet uirgo, que soluta ab omnibus huius mundi impedimentis ac libera, scholam quamdam castitatis ingressa est?



CAPUT XIII.

Si uis itaque propositi tui magnitudinem equare moribus, et per omnia Deo copulari, si leue ac suaue iugum Christi suauius tibi leuiusque uis facere; nunc maxime in beata uita curam impende, nunc stude, ut calentem recentis fidem conuersionis nouus semper ardor accendat, et in tenera adhuc etate facilius sancte conuersationis usus inolescat. Quidquid in te primum institueris, hoc manebit; et ad initiorum tuorum regulam reliqua uita decurret. Finis in ipso exordio cogitandus est: qualis ad illum ultimum diem peruenire cupis, talis nunc iam esse conare. Consuetudo est, que aut uitia aut uirtutes alit, queque in his plurimum ualet, cum quibus ab ineunte etate simul creuerit. Optimi sunt ad institutionem morum primi quique anni: habent enim in se lentum quiddam et molle, quod facile formari queat, atque ad arbitrium uolentis trahi; et in cunctis fere rebus citius assuescitur omne quod tenerum est. Nouellas adhuc et uix firme radicis arbusculas, dum ad omnem ductum sequaces sunt, in quamlibet partem flecti facile est; que natura plerumque curuate, cito ad arbitrium colentis corriguntur. Tenera adhuc et prime etatis animalia, sine labore domari solent, quantoque citius a uagandi libertate desueta sunt, tanto facilius uel colla iugo, uel frenis ora insuescunt. Ipsa quoque litterarum studia teneris melius inseruntur ingeniis; idque penitus inherere sensibus solet, quod primitus sederit in mente. Hoc idem plurimum etiam in bene uiuendi ratione ualet; dum adhuc mobilis est etas, et animus duci facilis, exercenda boni consuetudo, et iugi meditatione firmanda est; occupandum est optimis rebus ingenium, et sancte conuersationis usus altius inserendus est. Tunc uero ad perfectionis fastigium animus ascendit, et longe consuetudinis beneficio utitur ad bene uiuendi facultatem; et uirtutes suas etiam ipse miratus, secum quodammodo in se putabit natum esse quod discit.



CAPUT XIu.

Respice, obsecro, quantum a te sanctitatis auia materque exspectant, que cum te quasi nouum et illustre quoddam lumen generi suo natum esse putant, nunc in te solam omnem curam animi transtulerunt, et propositi tui cursum miris studiis ac fauore succendunt. Cumque ipse te ad honestatem morum ab ineunte etate formauerint, nunc a te uinci cupiunt, tuamque uictoriam suam laudem esse putant. Quarum egregia erga Deum fides, in professione tua maxime claruit, cum te iam nuptiis preparatam, simul atque aliud uelle didicerunt, mira continuo assensus celeritate ad id quod elegeras cohortate sunt, et trepidam pro etate sententiam uoluntatis sue auctoritate firmauerunt, tuumque uotum commune fecerunt. Que cum multos suorum in altissimo dignitatis gradu uiderint, de nullo ita, ut de te, aliquando letate sunt: nichil enim ita magnum, nichil tam preclarum in quoquam uiderant. Sola quippe prestitisti generi tuo, quod longa retro etate non habuit. Licet ediderit uirilis sexus memorabiles consulatus, et amplissimi ordinis status illustris familie nomina frequens audierit; nichil unquam tamen in genere uestro hoc tuo honore fuit prestantius, qui non corporali albo, sed libro memorie immortalis insertus est. Cum exceperint illi theatrales toto orbe plausus, miraque acclamandi conspiratione  insignia consulum merita letum uulgus expresserit; longe tamen tui honoris est gloria maior, que gaudium in celis fecit, Angelisque letitiam. Per te enim non meretricule locupletantur, sed aluntur uirgines Christi; non uenator et auriga ditantur, sed sustentantur pauperes Christi. Ad consulatum eorum diuerse totius orbis prouincie, ad quas domus uestre potentia extenditur, peregrinas feras et ignota animalia transmiserunt, que crudelis arene solum, uel suo, uel hominum sanguine cruentarent; ad te uero electe queque uirgines mittuntur, quas tu pretiosissimum munus offeras Deo, tuoque exemplo ad perpetuam prouoces castitatem, non tibi, sed tecum Deo seruituras. Hec professionis tue gloria rumore celebri uulgata est per cunctos; et ita ad conuersationem tuam totus exsultauit orbis, ut quod pre ingenti gaudio uix adhuc homines credere poterant, id semper uideantur optasse. Multum his initiis, multum fame tue odore suspensi omnes, mirum de te nescio quid audire desiderant; et qui professionis tue cognouere uirtutem, nunc conuersationis exspectant. In te nunc puta cunctorum ora oculosque conuersos, et ad spectaculum uite tue totum consedisse mundum. Caue ne per te tantorum animi offendantur, nec minus in te inueniant, quam requirunt. uerum quid ego tecum de hominibus ago, eorumque de te exspectationem ad cohortationem tuam traho? Deus ipse omnium rector ac Dominus, eum omni Angelorum militia certamen tuum spectat, tibique contra diabolum dimicanti parat eternitatis coronam, et celeste premium incitamentum uictorie facit. Huic tanto spectaculo uide quem animum, quam debeas offerre uirtutem, et certaminis magnitudinem de exspectantium dignitate metire.



CAPUT Xu.

Hec tibi itaque in hoc agone subeundo precipua cura sit, hic primus accinctus, internecionis bellum uirtute deuincere, et aduersum diaboli castra in omnia precepta Dei iurare; nec tantummodo declinare uetita, sed iussa complere. Neque enim tibi sufficit a malis otiosam esse, si otiosa fueris a bonis; cum lex Dei duplici mandatorum genere distincta sit, et mala prohibens bona imperet, atque ab utraque parte contemptum sui uetet. Non enim tantum ille seruus contempsit dominum qui prohibita fecerit, sed et qui iussa non fecerit. Dicta a nobis paulo ante sententia est, Omnis arbor que non facit fructum bonum, excidetur, et in ignem mittetur ; et blandimur nobis si a malis fructibus non grauemur, qui damnandi sumus si a bonis steriles manserimus! Iuxta hanc intelligentiam abscindet Pater omnem palmitem fructum non ferentem in Filio; et qui acceptum talentum in sudario abscondit, quasi inutilis seruus et nequam damnatur a Domino: nec minuisse solum, sed et non auxisse culpabile est. Non ideo aliqua putes contemnenda esse mandata, quia leuiora sint: tam enim maxima illa, quam minima, a Deo imperata sunt; et contemptus cuiuscumque precepti, precipientis iniuria est. Unde beatus Paulus clamat et docet: Omnia facite sine murmuratione et hesitatione; ut sitis irreprehensibiles et simplices, sicut filii Dei immaculati in medio nationis praue et peruerse, inter quos lucetis sicut luminaria in hoc mundo .



CAPUT XuI.

Remoremur hic, uirgo, paulisper, et pretiosissimas margaritas, quibus exornanda est sponsa Christi, per singula Apostoli uerba pensemus. Omnia, inquit, facite. Non enim quasi ad arbitrium nostrum quedam ex mandatis Dei debemus eligere, sed generaliter uniuersa complere; nec aliqua precepta eius quasi uilia munuscula ac parua contemnere, sed imperantis in omnibus maiestatem aspicere. Nullum quippe mandatum Dei contemptibile nobis uideri potest, si eius semper cogitemus auctorem. Sine murmuratione et hesitatione. uiles et ignobiles dominos palam contemni uidemus a seruulis, eisque ad minima queque precepta in faciem resisti solere. At hoc in personas nobiles iam non admittitur: quantoque potentiores domini, tanto serui ad obedientiam promptiores  sunt; cumque difficiliora precipiunt, libentius audiuntur. Certe ad regis imperium ita omnes parati sunt, et in procinctu obedientie constituti, ut etiam optent iuberi; et non solum bene merituros esse se eredunt si iussa fecerint, sed tanquam iam meruissent quod iussi sunt, ita pro dignitate precipientis seruitium beneficii loco ducitur. Nobis uero Deus ipse, eterna illa maiestas, ineffabilis atque inestimabilis potestas, sacras Litteras, et uere adorandos preceptorum suorum apices mittit; et non statim cum gaudio ac ueneratione suscipimus, nec pro magno ducimus beneficio tante ac tam illustris potestatis imperium; maxime cum non iubentis queritur commodum, sed utilitas subsequentis: uerum e contrario fastidioso ac remisso animo, superborum ac nequam seruorum more, in os Domini reclamamus ac dicimus, Durum est, arduum est, non possumus; homines sumus, fragili carne circumdamur. O cecam insaniam! o profanam temeritatem! Duplici ignorantia accusamus Deum scientie, ut uideatur nescire quod fecit, nescire quod iussit; quasi oblitus fragilitatis humane, cuius auctor ipse est, imposuerit homini mandata que ferre non possit: simulque, proh nefas! ascribimus iniquitatem iusto, pio crudelitatem, dum eum primo impossibile aliquid precepisse conquerimur, deinde pro his damnandum putamus hominem ab eo que uitare non potuit; ut, quod etiam suspicari sacrilegium est, uideatur Deus non tam salutem nostram quesisse, quam penam. Itaque Apostolus sciens a Domino iustitie ac maiestatis nichil impossibile esse preceptum, aufert a nobis uitium murmurandi; quod tunc utique nasci solet, cum aut iniqua sunt que iubentur, aut iubentis minus digna persona est. Quid tergiuersamur incassum, et precipienti opponimus nature fragilitatem? Nemo magis nouit mensuram uirium nostrarum, quam qui ipsas uires nobis dedit; nec quisquam melius quantum possimus intelligit, quam qui ipsam uirtutem nobis nostri posse donauit. Nec impossibile aliquid uoluit imperare, qui iustus est; nec damnaturus hominem fuit pro eo quod uitare non potuit, qui pius est.



CAPUT XuII.

Sequitur, Ut sitis irreprehensibiles et simplices. Ad omnem morum perfectionem unum hoc sufficere uerbum potest; quod etiam in episcopo eligendo Deus queri iubet. Quam enim circumspecta uita est, quam sancta est, que nichil reprehensionis incurrit! Quis autem sanctior potest esse, quam qui uere simplicitatis uirtutem tenens, nunquam aliud corde promittit, aliud ore uultuque mentitur? Sicut filii Dei immaculati. Non est exhortatio uehementior, quam qua nos Scriptura diuina filios Dei uocat. Quis enim non erubescat et metuat tanto Patre agere aliquid indignum, ut qui dicitur Dei filius, ipse efficiatur uitii seruus? Et idcirco adiungit, Ut simus immaculati. Neque enim conuenit in filiis Dei , peccati maculam reperiri. In medio nationis praue et peruerse. Hoc est dicere, Quamuis infinita uos cingat peccantium multitudo, et innumera sint exempla uitiorum; uos tamen ita celestis natiuitatis memores esse debetis, ut inter malos uiuentes omne malum uincatis. Inter quos lucetis, ait, sicut luminaria in hoc mundo. Et rursum in Euangelio legimus, Tunc iusti fulgebunt sicut sol in regno Patris eorum . Comparatur uita premio, ut qui in futuro solis fulgore donandi sunt, hic iam simili iustitie claritate resplendeant, et infidelium cecitatem operibus sanctitatis illuminent. Huic loco ille sensus aptandus est, quem ad Corinthios idem apostolus disserens ait, Alia claritas solis, alia claritas lune, alia claritas stellarum: stella autem a stella differt in claritate; sic et resurrectio mortuorum . Dispares sunt in regno celorum per singulorum merita mansiones. Diuersitas enim operum diuersitatem facit premiorum; quantumque aliquis hic in sanctitate fulserit, tantum ibi fulgebit in honore. Nunc ergo ad omnem morum perfectionem mentis aciem intende, et ad celeste premium celestem uitam para. Resplendeat omnibus clarissimi in modum sideris sanctitas  uirginis, et futuri premii magnitudinem de nouitate conuersationis ostendat. Tibi facilior in bonis cursus est, quam malorum animi consuetudo non retinet. Nec timemus ne te a uirtutibus uitia retardent, et maligna diaboli semina Christi frugem necent. Nam si etiam illi, qui longo peccandi usu bonum quodammodo obruere nature, instaurari per penitentiam possunt, et, mutata uoluntate uiuendi, consuetudinem consuetudine exstinguere, ac optimi quoque de pessimis fieri; quanto magis tu potes illa superare, a quibus non superata es? cui non tam expellenda sunt uitia, quam refellenda; que utique non suscipere facilius est, quam semel suscepta deponere.



CAPUT XuIII.

Nec uero eorum tanta dulcedo est, ut ea debeamus preferre uirtutibus; cum nec in omnibus sit delectationis illecebra, et a plerisque ea etiam que uidentur dulcissima, respuantur. Duo namque sunt ex omnibus uitia, que maxime homines decipiunt sui uoluptate, gula scilicet ac libido; que deponere eo difficilius est, quo eis uti dulcius est: et tamen hec uitia tam molesta, tamque delectatione sui periculosa, ita a multis calcari uidimus, ut tota etate uirgines permanserint in summa abstinentia; ut de illis taceam, que post deliciarum longum luxum, et inueteratum usum libidinis, castitati ac temperantie se dederint, et utrumque uitium contraria sibi uirtute mutauerint. Aliorum uero uitiorum est longe diuersa ratio, que cum nichil habeant iucunditatis, tam multum amaritudinis habent; queque cum ad uitandum multo sint faciliora, raro a quibus uitentur inuenias. Quid, oro te, inuido delectationis prestat inuidia; quem secretis quibusdam conscientie ungulis liuor ipse decerpit, et alienam felicitatem tormentum eius facit? Quid uero alter ab odio mercedis accipit, nisi horribiles anime tenebras, et confuse mentis horrorem, qui uultu semper animoque merente, uoto quo alteri uult nocere, seipsum cruciat? Quid autem iracundo furor suus confert, quem seuissimis exagitatum stimulis conscientie ita ab omni consilio ac mente deturbat, ut, dum irascitur, insanire credatur? Similiter curre per singula, inuenies tot anime tormenta, quot uitia: que utique eo facilius uinci possunt, quo nulla illiciunt nos uoluptate. Quanto illud difficilius, quanto durius, ut de castitatis labore taceam, abstinere a uino carnibusque, ipso quoque etiam oleo, et uilem sine his cibum post biduum interdum triduumque uix capere, fracta ieiunio membra uigiliisque, fomenta balnei contemnere, necessarias res negare corpori, et uim quamdam inferre nature? Da tantam in ceteris magnitudinem animi, et uide quid non possis efficere. Sed nos, proh pudor! quadam delectatione peccati, cum in quibusdam ostendimus quamdam uim nature nostre, in aliis omnino torpescimus; et qui uoluptates corporis uirtutum amore contempsimus, rursum amore uitiorum tormenta suscipimus, atque ita malis nostris cedimus, ut ea nec putemus posse deponi. Quod hoc, queso, consilium? Quenam hec noua uiuendi ratio est? Res difficiles, et laboris plenas securus aggredior, et faciliora non posse fieri credo; uinco maxima, uincendus a paruis; excelsa et ardua indefessus exsupero, et cum uenitur ad plana, deficio; libenter fugio quod delectat, et nolo uitare quod cruciat. uerum hec eorum sunt, qui, Dei uoluntate contempta, id solum petunt quod laudem facilius inuenit, et cito exit in famam; morum uero bona, que secretiora sunt, negligunt. Tu uero que calcasti mundum et concupiscentias eius, ut calcato eo gradum tibi quemdam ascendendi ad celum faceres, mundi gloriam ne requiras; illi tantum placere stude, cui sepe displicet quod hominibus placet, et qui ipsa hominum iudicia iudicaturus est. Abstinentia tua et ieiunium eo magis Deo grata sunt, quo cum sanctis moribus offeruntur; ut que in aliis sunt umbracula uitiorum, in te sint ornamenta uirtutum.



CAPUT XIX.

Respice, obsecro, ad ipsam, qua apud Deum illustrata es, dignitatem, qua per Baptismum  in Dei filiam renata es, rursumque per consecrationem uirginitatis sponsa Christi esse cepisti. Ex utroque hic tuus honor te ad sollicitudinem tui propositi admoneat. At nullus debet esse ibi negligentie locus, ubi tam preclara seruanda sunt. Pretiosior queque uestis diligentia timidiore custoditur a macula; multo quesita auro gemma maiori sollicitudine possidetur: et generaliter grandi cura magna queque seruantur. Unde et tu si te ipsam bene custodire cupis, debes honorem tuum semper pretiumque cogitare. Tanto enim se unusquisque negligentius utitur, quanto se existimat uiliorem. Non ob causam aliam magis nobis in Scripturis diuinis tam frequenter filiorum Dei nomen imponitur, ut illud quod dicitur per prophetam, Et ego ero uobis in patrem, et uos eritis mihi in filios, dicit Dominus omnipotens . Et Apostolus, Estote imitatores Dei, sicut filii karissimi . Et beatus Ioannes inquit, Charissimi, nunc filii Dei sumus, et nondum apparuit quid erimus. Scimus quoniam cum apparuerit, similes ei erimus; quoniam uidebimus eum sicuti est : ut qui habet hanc spem in eo, sanctificet se, sicut et ille sanctus est. uult nobis doctrine celestis dignitatem qua donati sumus, frequenter ingerere, et honorem nostrum peccandi pudorem facere. Unde etiam Dominus ipse ad perfectam nos benignitatem uocans ait: Diligite inimicos uestros, benefacite iis qui oderunt uos, et orate pro persequentibus et calumniantibus uos; ut sitis filii Patris uestri, qui in celis est. Non est enim quod sic homines Deo faciat amabiles, ut pietas mentis et bonitas; que tanta in christiano esse debet, ut etiam in malis abundet, Deique imitetur beneuolentiam, qui solem suum oriri facit super bonos et malos, et pluit super iustos et iniustos . Hoc itaque uel in primis absit, ut nemini uel in uerbo etiam noceas, ut in omnibus quibuscumque poteris prodesse studeas, et, ne uicem quidem mali reddens, bona pro malis  restituas. Nunquam detractio ex ore uirginis procedat. uilium satis hominum est, et suam laudem querentium, alios uiles facere, quia alterius uituperatione se laudari putant; et qui suo merito placere non possunt, placere uolunt in comparatione peiorum. Parum diximus: non solum ipsa non detrahas, sed ne detrahenti quidem aliquando credas. Pessimum est hoc uitium, quod alterum uilem facit uideri. Non minus auribus quam lingua fugias detractionem. Scripture memor esto, que dicit, Non eris consentaneus cum derogantibus aduersus proximum tuum, et non accipies super illo peccatum. Et alibi, Sepi aures tuas spinis, et noli audire linguam nequam . Accusator est enim auditor, qui facit detractorem: qui si auertat aures, et uultum contrahat, ac oculos abnuendo contineat, male loquentem etiam tacens arguit; ut discat non libenter dicere, quod didicerit non libenter audiri. Sollicitam satis ori tuo custodiam pone. Non est quidquam enim in nobis, quo facilius peccare possimus, quam lingua. Unde sanctus Iacobus illum esse perfectum dicit, qui non offendit in uerbo : et Scriptura dicit, Mors et uita est in manibus lingue . Mentiri autem, maledicere et iurare lingua tua nesciat: quia et os quod mentitur, occidit animam ; et qui maledicunt, regnum Dei non possidebunt, iuxta Apostolum : et iurare ipse Christus prohibuit, qui dixit, Ego autem dico uobis non iurare omnino: et rursum, Sit autem sermo uester, Est est, non non: quod autem amplius est, a malo est . Apostolus breuiter oris uitia resecans, ait, Omnis sermo malus ex ore uestro non procedat; sed si quis bonus ad edificationem fidei, ut det gratiam audientibus . Sit autem sermo uirginis prudens [1 1Kb] , modestus et rarus, nec tam eloquentia pretiosus quam pudore. Mirentur omnes tuam, te tacente, uerecundiam; loquente, prudentiam. Mite ac placidum semper eloquium tuum ornet mixta  cum grauitate suauitas, cum pudore sapientia: sit certa atque librata suique opportunitate gratissima silentii uerbique ratio. Nec unquam omnino uirginis os loquatur, ut tacuisse melius sit. Cum ingenti cautione debet loqui, cui non solum malus, sed etiam otiosus sermo uitandus est.



CAPUT XX.

Summa tibi scientia sit, notitia summa, uitia uirtutesque distinguere: que quanquam semper contraria sibi sint, aliqua tamen ex eis tanta iunguntur similitudine, ut discerni omnino uix possint. Quam multi enim superbiam libertatis loco ducunt, adulationem pro humilitate suscipiunt, malitiam prudentie amplectuntur uice, et stultitie simplicitatis nomen imponunt, atque fallaci ac pessima decepti similitudine, uitiis pro uirtutibus gloriantur? Et quanquam hec omma subtilissima intelligentia debeas separare, cunctasque uirtutes cum suis lineis insequendo nusquam prorsus abscedere; precipue tamen fictam humilitatem fugiens, illam sectare que uera est, quam Christus docuit humilitatem, in qua non sit superbia inclusa. Multi enim huius uirtutis umbram, ueritatem eius sequuntur pauci. Perfacile est enim aliquem uestem habere contemptam, salutare submissius, manus et genua deosculari, inclinato in terram capite oculisque deiecti humilitatem ac mansuetudinem polliceri, lenta uoce tenuique sermones infringere, suspirare crebrius, et ad omne uerbum peccatorem ac miserum se clamare; et si uel leui sermone offensus sit, continuo attollere supercilium, leuare ceruicem, et delicatum illum oris sonum insano repente clamore mutare. Aliam nos humilitatem Christus docuit, qui nos ad exemplum suum hortatur, dicens, Discite a me, quia mitis sum, et humilis corde . Qui cum malediceretur, non maledicebat; cum pateretur, non comminabatur . Quam nobis humilitatem beatus Petrus insinuat: Misericordes, inquit, et humiles, non reddentes malum pro malo, nec maledictum pro maledicto . Auferantur omnia figmenta uerborum, cessent simulati gestus, et ante occasionem sermo placidus. uerum humilem patientia ostendit iniurie. Nullus ergo unquam in mente tua ullius sit uitii locus; nichil in te superbum, nichil arrogans, nichil denique fastidiosum. Apud Deum non est quidquam humilitate sublimius. Ipse loquitur per prophetam, Super quem alium respiciam, nisi super humilem et quietum, et trementem sermones meos?  et nunquam in iram exardescat animus, quod est seminarium odii. Tantus mentem tuam repleat timor Dei, ut indignari omnino non audeas, et iram metu uincas. Beatus Apostolus mundans animam nostram, eamque in habitaculum Dei preparans, clamat et dicit: Omnis amaritudo, et ira, et indignatio, et clamor, et blasphemia auferatur a uobis cum omni malitia .



CAPUT XXI.

Adulatores ut inimicos caue, quorum sermones super oleum molles, et ipsi sunt iacula. Corrumpunt fictis laudibus leues animas, et male credulis mentibus blandum uulnus infligunt. Creuit hoc in nostra etate uitium, et in ultimo fine stetit, nec iam augeri potest. In hanc omnes nos scholam studiumque dedimus, ut officium putemus illudere; quodque ipsi ab aliis libenter accipimus, id aliis quasi quoddam munus offerimus, et spe recipiende laudis, eos a quibus laudari uolumus, ante laudamus. Sepe adulantium resistimus uerbis ad faciem, et in secreto mentis fauemus, maximumque fructum cepisse nos ducimus, si uel fictis laudibus predicamur. Nec cogitamus quid ipsi simus, sed quid alteris esse uideamur. Unde eo perducta res est, ut neglecta ueritate meriti, de sola opinione curemus, qui testimonium uite nostre non a conscientia nostra, sed a fama petimus. Beata mens est, que perfecte hoc uitium uincit, nec adulatur aliquando, nec adulanti credit; que nec decipit alterum, nec ipsa decipitur, tantumque hoc malum nec facit aliquando nec patitur. Nihil unquam in te fictum sit, nichil omnino fucatum. Conscientiam tuam, que certe Deo semper patet, in multitudine  uersari puta. Nunquam aliud corde, aliud ore pretendas. Quidquid pudet dicere, pudeat etiam cogitare. Illud uero notum iam omnibus atque diuulgatum est, quam utilis quamque huic proposito necessaria est ieiuniorum et abstinentie uirtus, maxime in his annis, in quibus corpori maior estus inest. Non manducare itaque carnem, neque bibere uinum, apostolica uoce laudatum est. Quidquid illud est quod inflammare corpus potest, quod fomentum suggerit uoluptati, castitatis amore fugiendum est. Nec tamen ita magno huius rei labore grauari te uolumus, ut sub ipso statim onere succumbas: per quod multi, dum nimio feruore mentis rationem suarum uirium non haberent, subito conciderunt, et pene ante debilitatem, quam sanctitatem, de proposito suo consecuti sunt. Optimus est in omni re modus, et laudabilis ubique mensura. Corpus non frangendum, sed regendum est. Sint ergo moderata sancta, et simplicia in omni mentis humilitate ieiunia, que ita attenuent corpus, ne animum eleuent; ne res humilitatis gignat superbiam, et uitia de uirtute nascantur. Ego, inquit, cum mihi molesti essent, induebar cilicio, et humiliabam in ieiunio animam meam . uestis abiectio, cibi uilitas, ieiunii lassitudo, exstinguere debent, non nutrire superbiam. Quis rem medicine uulnus faciat, et inde sana ledat queque, unde iam lesa curanda sunt? aut que supererit spes salutis, si ista anime remedia ipsa sint uenena?



CAPUT XXII.

Laborem ieiunii tui misericordie opera commendent, et abstinentia tua pauperum refectione sit gratior. Dominus loquitur per prophetam, Misericordiam uolo, et non sacrificium : in Euangelio Christi uerba legimus, Beati misericordes, quoniam ipsi misericordiam consequentur . Sed, queso, hanc curam uice tua auia materque suscipiant; ille has partes pro te agant, ille thesaurum tuum in celum leuent. Illarum sit esurientes alere cibo, uestire nudos, uisitare infirmos, peregrinos tecto suscipere, et eterni spe premii Christo in pauperibus fenerari, qui dixit, Quodcumque fecistis uni ex his fratribus meis minimis, mihi fecistis . Tibi uero maxime dum in proposito maturescat animus, ab omnibus occupationibus recedendum est, et omne studium, omnisque cura in ordinandis moribus exhibenda. Quibus ita uacare debes, et totam occupare mentem, ut non diuitem te sentias esse, nec dominam. Nobilitatis ad hoc tantum memineris, ut cum claritate generis morum sanctitate contendas; et cum nobilitate corporis animi uirtute nobilior proficias; magisque illa nobilitate glorieris, que filios Dei et coheredes Christi facit. Ad quam si semper inspicias, dum credis gaudium te habere quod maius est, desinis de eo quod minus est gloriari. Omnis ista preclari generis dignitas, et illustre Anicii sanguinis decus, ad animam transferantur. Ille clarus, ille sublimis, ille sit nobilis; ille tunc integram nobilitatem suam seruare se putet, si dedignetur seruire uitiis, ab eisque non superari: a quo enim quis superatur, huius et seruus est . Quid enim hac seruitute animi indignius, quidue turpius, quam cum in eo aut dominatur odium aut regnat inuidia? quam cum eum aut auaritia possidet, aut captum ira tenet, uel certe cetera sibi uitia uindicant? Non est quod sibi aliquis de nobilitate generis blandiatur, si ex meliore parte fit famulus: multo est indignius mente seruire, quam corpore. Superfluum arbitror te monere, quam parca in procedendo debeas esse, quam rara; cum te hoc etiam secularis ab infantia honestas docuerit, et facile intelligas, id tibi multo magis in hac uita esse seruandum, quam maxime secretum decet. Illud admoneo, ut ipsis quoque salutationibus, que tibi in cubiculo tuo exhibende sunt, certissimum modum ponas: non sint nimie, neque quotidiane, ne non tam officium quam inquietudinem prestare uideantur.



CAPUT XXIII.

Et quanquam omne uite tue tempus diuino debeas operi consecrare, et nullam prorsus horam a spirituali profectu uacuam esse conueniat,  cum tibi in lege Domini die ac nocte meditandum sit ; debet tamen aliquis esse determinatus et constitutus horarum numerus, quo plenius Deo uaces, et qui te ad summam animi intentionem uelut quadam lege contineat. Optimum est ergo huic operi matutinum deputari tempus, id est meliorem diei partem, et usque ad horam tertiam animam quotidie in celesti agone certantem, hoc uelut spiritualis quodam palestre exerceri gymnasio. His tu per singulos dies horis in secretiori domus parte ora, clauso cubiculo tuo. Adhibe tibi etiam in Urbe solitudinem, et remota paulisper ab omnibus, propius Deo iungere; aspectuique tuorum reddita, lectionis fructum et orationis ostende. Nihil enim in hoc secreto magis agere debes, quam animam diuinis eloquiis pascere, et quantum ei per totam sufficere possit diem, hoc eam ueluti cibo pinguiore satiare. Ita Scripturas sanctas lege, ut semper memineris Dei illa uerba esse, qui Legem suam non solum sciri, sed etiam impleri iubet. Nihil enim prodest facienda didicisse et non facere. Optime uteris lectione diuina, si tibi eam adhibeas speculi uice, ut ibi uelut ad imaginem suam anima respiciat, et uel feda queque corrigat, uel pulchra plus ornet. Lectionem frequenter interrumpat oratio, et animam iugiter adherentem Deo grata uicissitudo sancti operis accendat. Nunc te igitur ordo instruat celestis historie; nunc sanctum Dauid oblectet canticum; nunc Salomonis erudiat sapientia; nunc ad timorem Domini increpationes incitent Prophetarum; nunc euangelica et apostolica perfectio te Christo in omni morum sanctitate coniungat. Que paranda sunt, memorie penitus insere, eaque iugi meditatione conserua; que maturanda sunt, frequenter reuolue, ut diuinum hoc studium et celestis schola, et mores simul uirginis ornent et sensum, tradantque tibi cum sapientia sanctitatem. Unde Scriptura dicit: Qui querunt Deum, inueniunt sapientiam cum iustitia. Sit autem ipsa lectio temperata, cui finem consilium, non lassitudo imponat. Nam ut immoderata ieiunia, et ardor abstinentie, et enormes inordinateque uigilie, intemperantie coarguuntur, idque nimietate sui pariunt, ut hec ipsa postea nec mediocriter quidem fieri possint; ita studium lectionis in reprehensionem intemperans cadit, quodque laudabile est in tempore suo, fit de nimietate sui culpabile.



CAPUT XXIu.

Generaliter quidem strictimque, sed breuiter dicendum est. In bonis quoque rebus, quidquid modum excesserit, uitium est. Magna est, magna, inquam, et que grandi studio constat, perfecte uite ratio; consummateque sapientie est scire, quid, quo insequaris modo, et ad omnem actum preferendo consilium, nichil facere quod fecisse peniteat. Intra unius hore spatium mutatur habitus; ieiunare, abstinere, psallere, uigilare, non tam studio opus habent quam uoluntate. Quilibet incipiens statim ut uoluerit ad ista perfectus est; imo illi hoc facilius facere possunt, qui recentis corporis uires de seculo ad propositum afferunt: mores uero mutare, singulasque uirtutes animi formare in se atque perficere, grandis studii est, et longe consuetudinis. Itaque multi in hoc proposito senescimus, et ea propter que ad ipsum propositum uenimus non habemus. Tua uero conuersatio noua esse debet, mira grauitas, patientia, mansuetudo, pietas. Quidquid sanctius est atque perfectius, quidquid magis Deo te commendare potest, et maiorem in celo facere; id semper sequere, id semper amplectere. Sponsa Christi nichil debet esse ornatius. Tanto maiore placendi studio opus est, quanto maior est ille cui placendum est. Seculi uero uirgines, que se nuptiis preparant, et indulgentiam magis Apostoli quam consilium sequi malunt, magisque amplectuntur incontinentie remedium, quam premium continentie; ut sponsis placeant, eosque in amorem sui magis incitent, mira se sollicitudine formare student, et naturalem corporis pulchritudinem ornandi arte commendant. Hec est illis per dies singulos cura precipua, decentibus fucis colorare faciem, implicare  auro crinem, et ardentes concharum lapides capitis honorem facere; suspendere ex auribus patrimonia, brachia ornare monilibus ac latera, et inclusas auro gemmas a collo in pectus demittere. Non minorem sponsus tuus requirit ornatum, qui, cum uniuersam Ecclesiam salutaris aque lauacro purificatam sine macula rugaque reddiderit , quotidie cupit eam fieri pulchriorem, ut semel a uitiis peccatisque mundata, semper ornetur decore uirtutum. Et si hoc a tota requirit Ecclesia, in quo et uidue continentur et nupte; quantum putas exspectat a uirgine, que ex pulcherrimo hoc quodam Ecclesie prato, uelut augustior quidam flos uidetur electa? Assume ergo omnem illum ornatum, per quem placere Christo potes. Satis placere [1 1Kb] Deo crede tuam faciem, si hominibus pulchra apparere non studeas. Istud ornamentum serua capitis, quod acquisiuisti chrismatis sacramento, cum tibi in celestis regni mysterium diadema quoddam regalis unctionis impositum est. Optima ornamenta sunt aurium uerba Dei: ad ea sola paratus esse debet auditus uirginis, eaque pretiosissimis lapidibus anteferre. Omnia prorsus membra decorentur operibus sanctitatis, totaque uirginalis anime pulchritudo gemmati monilis instar uario uirtutum fulgore resplendeat. Tunc uere concupiscet rex decorem tuum, dicetque tibi, Tota formosa es, proxima mea, et macula non est in te . Et hec tibi ornamenta, que dixi, etiam erunt munimenta maxima, et que te ipsam ornare Deo et contra diabolum armare possint, qui per leue interdum quodcumque uitium ad animam ingreditur; et si uirtutum propugnacula non resistant, nostro nos repellit loco, et continuo de hoste fit dominus. Propter quod Scriptura nos adhortatur, et dicit: Si spiritus potestatem habentis ascenderit super te locum tuum ne demiseris .



CAPUT XXu.

Ab eo iam tempore quo primum per uirginitatis professionem Domino consecrata es, aduersarii in te creuit odium, et qui aliena lucra pro suis damnis habet, se amisisse ducit quidquid te possessuram dolet. Grandi tibi opus est uigilantia, grandique cura; et tanto sollicitius cauendus est inimicus, quanto apud eum ditior esse cepisti. uacuus uiator et nudus non timet latronis insidias; securus a nocturnis furibus dormit pauper, etiamsi claustra non muniat: diuiti uero opes sue latronis semper imaginantur occursum, et iugi sollicitudine noctium somnum adimunt. Unde tue quoque diuitie, celestis thesaurus, ista cautione indigent atque custodia. Quanto ditior es, tanto debes esse uigilantior: qui enim plus possidet, plus debet timere ne perdat. Inuidere non cessat auctor inuidie: et qui semel a Deo ipse proiectus est, tanto maiori liuore torquetur, quanto aliquem apud eum uiderit clariorem. Qui inuidit Eue paradisum, quanto magis inuidet tibi regnum celorum? Cuncta, mihi crede, ille nunc circumit, ut beatus Petrus ait , deuorandi te cupidus: in modum rugientis leonis ingreditur, uel more dolosi hostis uniuersa perlustrans, explorat omnes aditus anime tue, an sit aliquid infirmum, et minus tutum, per quod possit irrepere; rimatur nunc ille omnia, et singula queque pertentans, querit uulneri locum. Cuius tu insidias sollicite debes preuidere, ut que cum Paulo non ignores astutias eius . Qui cum terribiles diaboli potestates principatusque describat, nos nichilominus hortatur ad pugnam, hostiumque uim pandit, ut augeat sollicitudinem militum. Non enim uult nos esse timidos, sed paratos; denique non fugam suadet, sed arma suggerit. Propterea, inquit, accipite arma Dei, ut possitis resistere in die malo, et in omnibus perfecti stare. Ac statim instrumenta singula spiritualis pugne tradens, addidit et dixit, State ergo succincti lumbos uestros in ueritate, et induti lorica iustitie, et calceati pedes in preparatione Euangelii pacis; in omnibus assumentes scutum fidei, in quo possitis omnia tela nequissimi ignea exstinguere; et galeam salutis assumite, et gladium spiritus, quod est  uerbum Dei, per omnem orationem et obsecrationem . Et quoniam de hoc bello licet etiam feminis triumphare, suscipe hec arma Pauli, et tanti hortatione ducis certam presume uictoriam. Hec enim si tu omnia instrumenta possideas, secura procedes ad prelium spirituale, nec pauebis diabolum cum toto exercitu suo. Cadent enim a latere tuo mille, et decem millia a dextris tuis, ad te autem non appropinquabunt . Beatus quoque Iacobus ille Christi miles emeritus, non minore nobis auctoritate de hoc bello uictoriam pollicetur: Subditi, inquit, estote Deo; resistite autem diabolo, et fugiet a uobis . Ostendit quomodo resistere debeamus diabolo, si utique simus subditi Deo, eiusque faciendo uoluntatem, ut diuinam etiam mereamur gratiam, et facilius nequam spiritui auxilio sancti Spiritus resistamus. Neque uero aperta contra nos pugnat acie, nec publica nobiscum fronte congreditur; sed dolo uincit ac fraude, nostraque contra nos utitur uoluntate. De consensu nostro aduersarius uires accipit, nostroque nos, ut dici solet, iugulat gladio. Infirmus hostis est, qui non potest uincere nisi uolentem. Procul a nobis desperatio, procul omnis ab animo recedat pauor aduersariorum. Non adiuuemus, sed uincamus aduersarios. Dant illi quidem consilium, sed nostrum est uel eligere uel respuere quod suggerunt. Non enim cogendo, sed suadendo nocent; non extorquent a nonis consensum, sed expetunt. Unde etiam Ananie dicitur: Quare tentauit cor tuum satanas, mentiri te Spiritui sancto ? Quod utique illi apostolus nunquam imputaret, si id absque ipsius uoluntate diabolus fecisset. Ipsa etiam Eua ideo condemnatur a Domino, quia ab eo quem poterat superare, superata est: nec enim meruisset a Domino iustitia puniri, que uicta est, nisi uincere ipsa potuisset.



CAPUT XXuI.

Huius nequissimi hostis est illa uel prima calliditas, et ars doli plena, fatigare cogitationibus rudes animas, et nouellis in proposito mentibus de ipsa interdum conuersatione afferre merorem, ut facile ab huius rei profectu deterreatur animus, cuius initia amara cognouerit. Itaque solet tam sordidas nonnunquam et impias cogitationes inserere menti, ut qui tentatur, dum suum illud putat esse quod cogitat, deteriorem se per spiritum immundum proposito suo arbitretur effectum, multoque puriorem animam habuisse se credat, cum adhuc res seculi amaret. uult enim iis, quibus inuidet callidissimus inimicus, horrorem propositi ex desperatione facere sanctitatis: ut eos obsidente tristitia, etsi a proposito non reuocat, certe retineat a profectu. Propter quod maxime sanctarum tibi Scripturarum studium diligendum est, illuminanda diuinis eloquiis anima, et coruscante Dei uerbo diaboli repellende sunt tenebre. Cito enim fugit ille ab ea anima, quam sermo diuinus illuminat, que celestibus semper cogitationibus occupatur, in qua assiduum est Dei uerbum cuius uim nequam spiritus non potest ferre. Et idcirco beatus illud Apostolus spiritualis belli inter cetera instrumenta gladio comparauit . Est autem tutissimum atque perfectum, ut assuescat animus sollicita semper peruigilique custodia discernere cogitationes suas, et ad primum animi motum uel probare uel reprobare quod cogitat, ut uel bonas cogitationes alat, uel statim exstinguat malas. Hic namque fons est boni, et origo peccandi; omnisque ingentis delicti in corde principium est cogitatio, que unumquodque opus uelut in quadam cordis tabula depingit antequam faciat. Nam siue ille actus, siue sermo sit, ut proferatur, ante disponitur; et cogitationum consilio discernitur quod futurum est. uides quam breui interdum momento queque ista quis cogitet, cogitataque perficiat: nec quidquam omnino uel lingua uel manu ceterisque membris agitur nisi cogitationes ante dictauerint. Unde et Dominus in Euangelio dicit: De corde hominis procedunt cogitationes male, adulterium, fornicatio, homicidia, furta, falsa testimonia, auaritia, nequitia, dolus, impudicitia, oculus malus,  blasphemia, superbia, stultitia: hec sunt que coinquinant homines . Omnis ergo sollicitudo tua, omnis intentio debet esse cordis custodia: ibi te maxime oportet obseruare peccatum, ubi nasci solet; statimque ad primam tentationis repugnare faciem, et malum, antequam crescat, exstinguere. Nec enim exspectandum est augmentum eius rei, que timeri debet a paruo, et que tanto facilius uincitur, quanto ei citius repugnatur. Ideo clamat Scriptura diuina: Omni custodia serua cor tuum; ex ipso enim exitus uite .



CAPUT XXuII.

Distinguendum est autem inter istas cogitationes quibus uoluntas fauet, quas cum dilectione amplectitur, et inter eas cogitationes que tenuis umbre modo preteruolare mentem solent, seseque tantummodo uel transeundo monstrare, quas Greci uocant; uel certe inter illas que repugnanti ac inuito animo suggeruntur, quibus mens cum horrore quodam renititur ac resistit, quibus ut contristatur admissis, ita gaudet expulsis. In illis quidem que se leuiter menti ostendunt, et quasi fugiendo demonstrant se, nec peccatum omnino nec pugna est; in iis autem cum quibus aliquandiu anima luctatur, quibus resistit uoluntas, equale certamen est. Aut enim consentimus et uincimur; aut respuimus et uincimus, et acquirimus de pugnatione uictoriam. In illa ergo tantummodo cogitatione peccatum est, que suggestioni consensum mentis dedit, que malum suum blande fouet, que in factum gestit irrumpere. Huiusmodi cogitatio, etiamsi ex aliquo impedita casu non impleat uoluntatem, nichilominus actione criminis condemnatur a Domino, ut illud in Euangelio legimus: Qui uiderit, inquit, mulierem ad concupiscendum eam, iam mechatus est eam in corde suo . Apud Deum, cui nota sunt omnia etiam antequam fiant, uoluntas perfecta faciendi reputatur pro opere facti. Qua de re debes  sanctas Scripturas sine intermissione meditari, hisque tuam replere mentem, et malis cogitationibus locum auferens, diuinis animum sensibus occupare, quantumque Deum diligas, ex dilectione legis eius ostendere. Unde Scriptura dicit: Qui timent Dominum, inquirent quod beneplacitum est illi; et qui diligunt eum, replebuntur lege eius . Tunc senties quantum ad eius amorem adiuuet te sapientia, quantum sit in te diuine legis auxilium, et Domino cum Dauid leta cantabis, In corde meo abscondi eloquia tua, ut non peccem tibi . Excitandus est enim spiritualibus stimulis semper animus, et maiore quotidie ardore renouandus. Orationis instantia, illuminatio lectionis, sollicitudo uigiliarum, et diurna et nocturna eius incitamenta sunt. Nihil enim in hoc proposito otio deterius est, quod non solummodo non acquirit noua, sed etiam parta consumit. Sancte uite ratio processu gaudet et crescit, cessatione torpescit et deficit. Quotidianis et recentibus uirtutum incrementis mens instauranda est, et uiuendi nobis hoc iter non de transacto, sed de reliquo metiendum. Quamdiu sumus in hoc corpore, nunquam nos ad perfectum uenisse credamus; sic enim melius peruenitur. Tamdiu non relabimur retro, quamdiu ad priora contendimus: at ubi ceperimus stare, descendimus; nostrumque non progredi, iam reuerti est. Cesset omnis ignauia, et inutilis de preterito labore securitas. Si uolumus non redire, currendum est. Beatus Apostolus de die in diem uiuens Deo, non quid ante fecisset, sed quid facere deberet semper attendens, dicebat: Fratres, ego me non arbitror comprehendisse aliquid. Unum autem, que quidem sunt retro obliuiscens, ad ea uero, que sunt priora, me extendens, ad destinatum persequor brauium superne uocationis Dei . Si beatus Paulus ille uas electionis, qui ita Christum indutus erat, ut diceret, uiuo autem iam non ego, uiuit uero in me Christus , adhuc tamen se extendit, adhuc crescit, et proficit; quid nos facere debemus, quibus optandum est ut in fine nostro Pauli principio comparemur?  Ergo tu hunc imitare qui dixit, Imitatores mei estote, sicut et ego Christi . Obliuiscere omne preteritum, et quotidie inchoare te puta, ne pro presenti die, quo debes seruire Deo, preteritum imputes. Optime quesita custodies, si semper inquiras; damnum parata sentient, si parare cessaueris.



CAPUT XXuIII.

Dicas forsitan, Grandis labor est: sed respice quod promissum est. Omne opus leue fieri solet, cum eius pretium cogitatur; et spes premii solatium est laboris. Sic durus agricola inaratum diu campum et pinguiores otio glebas uiolento uomere scidisse se gaudet, et mirum in modum ipsa operis difficultate letus, spem segetis de labore metitur. Sic negotiator auidus maria contemnit, spectare ausus fluctuum spumas, rabiemque uentorum; dumque in omni labore ac periculo lucrum cogitat, et lassitudinem simul obliuiscitur et timorem. Considera, queso, magnitudinem premii tui, si tamen considerari potest quidquid immensum est. Post abscessum anime, post carnis interitum, post fauillas et cinerem, in meliorem statum uirgo reparanda es; mandatum terre corpus in celum eleuandum est, et mortale tuum immortalitatis honore mutandum est. Post hec Angelorum es donanda consortio, regnum acceptura celorum, et in perpetuum regnatura cum Christo. Quid ergo retribues Domino pro omnibus que retribuit tibi ? quid tanto remuneratore dignum facies? aut quem laborem durum putabis, cuius tanta sunt premia? Unde beatus Apostolus, Nulle, inquit, sunt condigne passiones huius temporis ad futuram gloriam que reuelabitur in nobis . Quid enim dignum uel facere uel pati possumus in breui hoc tempore uite nostre, cum id immortalitate sit compensandum?



CAPUT XXIX.

Propter quod idem apostolus ait, Id enim quod in presenti seculo est momentaneum ac leue tribulationis nostre, supra modum in sublimitate eternum glorie pondus operatur in nobis . Respuantur honores, despiciantur diuitie, ipsa quoque uita nostra martyrii amore contemnatur. Et hec omnia, etiamsi pro eternitatis premio non darentur, essent tamen quandoque peritura. Amittunt etiam hoc illi qui semper cupiunt possidere. Quam multos memoria nostra retines in maximis honoribus ac diuitiis constitutos, repente de summo illo potentie fastigio concidisse; et eos qui tumore elati, aliud quiddam quam homines esse se putabant, exitu tandem suo docuisse nos quid fuerint! Quid enim in hoc mundo stabile? quid uero firmum est? quid porro non breue et incertum, et casui non seruiens? quale istud bonum est, quod semper timeas amittere, quod uel auferendum abs te metuas, uel a te relinquendum scias? Nam etsi nullo eripiatur casu, uel morte certe perdendum est. Et si uita nostra tendatur per mille annos, et ad extremum illum totius diem etatis quotidiana deliciarum uoluptate ueniamus; quale hoc, queso, diu est, quod fine deletur? aut quis illius uoluptatis fructus est, qui statim ut cessauerit, uidebitur tibi non fuisse? Age, iam transactum uite tue tempus animo reuolue. Nonne uidebitur tibi umbra quedam fuisse, quod transiit, et instar somnii tenuis incertum esse omne quod uidetur? Hoc idem et decrepitus senex sentire potest; cui conuenit dicere cum propheta: Dies mei sicut umbra declinauerunt, et ego sicut fenum arui .



CAPUT XXX.

Quod si hec etiam hic possumus dicere, ubi quamuis breuis, tamen quia presens est, uita ista magni penditur; quid in futuro dicturi sumus, ubi maiori eternitatis presentia, transactum omne pro nichilo est? Hec tu tecum diligenter reuoluens, et breuitatem uite huius eternitatis contemplatione despiciens, ipsum quoque contemptum mundi maiori animi uirtute contemne, et ad illum tantum diem para te, in quo mundi gloria finienda est; illum, inquam, diem, quem Saluator diluuio comparauit, qui multos fallaci securitate deceptos, furtiuo, ut ait Apostolus, comprehendet aduentu . Quem beatus quoque Petrus describens ait, Adueniet autem dies Domini  sicut fur, in qua celi magno impetu transibunt, elementa uero a calore resoluentur. Cum igitur hec omnia dissoluenda sint, quales oportet nos esse in sanctis conuersationibus et pietatibus exspectantes et properantes in aduentum diei Domini, in quo celi ardentes soluentur, et elementa ignis ardore tabescent ? Recens factum est, et quod ipsa audisti, cum ad stridule buccine sonum, Gothorumque clamorem, lugubri oppressa metu domina orbis Roma contremuit. Ubi tunc nobilitatis ordo? ubi certi et distincti ullius dignitatis gradus? Permixta omnia et timore confusa; omni domui planctus, et equalis fuit per cunctos pauor: unum erat seruus et nobilis; eadem omnibus imago mortis. Nisi quia magis eam timebant illi, quibus fuerat uita iucundior. Si ita mortales timemus hostes et humanam manum, quid faciemus cum clangore terribili tuba intonare de celo ceperit, et ad illam Archangeli uocem omni buccina clariorem totus simul remugiet mundus? Cum uiderimus super nos non manu facta arma concuti, sed et uirtutes celorum commoueri, sicut propheta dicit, Cum uenerit Dominus ponere orbem terre desertum, et peccatores perdere ex eo; quis tunc nobis pauor, que caligo, que tenebre, cum nos sepius ac toties admonitos, et tamen imparatos dies ille repererit? Tunc, inquit, plangent super se omnes tribus terre: et uidebunt filium hominis uenientem in nubibus celi cum uirtute multa et maiestate. Tunc dicent montibus. Cadite super nos; et collibus, Operite nos; et petris, Aperite uos nobis . uerum hec eorum sint, qui uariis huius mundi detenti curis, de mundi non cogitant fine. Tu uero cui aduentus Christi dierum noctiumque meditatio est, cui pro conscientie puritate Domini est optanda presentia, que consummationem seculi quasi certum premii tui tempus exspectas; exsultationem de celo capies, non timorem. Tunc enim tu sanctorum mixta choris, et sanctis comitata uirginibus, sponso obuiam subuolabis, et dices: Inueni quem quesiuit anima mea . Nec ullius iam temporis separationem timebis, que semel immortalitatis gloria et incorruptionis splendore donanda es, et cum Christo semper futura es, Apostolo dicente: Quoniam ipse Dominus in iussu, et in uoce Archangeli, et in tuba Dei descendet de celo: et mortui qui in Christo sunt resurgent primi; deinde nos qui uiuimus, qui relinquimur, simul rapiemur cum illis in nubibus obuiam Domino in era, et ita semper cum Christo erimus . Hec sit igitur cura tua semper, hoc studium; hec iugiter uirginis corde uoluantur, in his totius diei uersetur labor, in his noctis somnus reponatur, in hoc anima rursus euigilet. Etenim nullus labor durus, nullum tempus longum uideri debet, quo gloria eternitatis acquiritur.





CENSURA LOuANIENSIUM THEOLOGORUM IN DUAS EPISTOLAS PROXIME SEQUENTES.

Impostor indoctus fuit quisquis sequentes epistolas de obitu Hieronymi, confinxit sub nominibus S. Augustini ad Cyrillum Ierosolymorum episcopum, et contra S. Cyrilli ad Augustinum. Nam constat Cyrillum ante Hieronymum obiisse. Unde Hieronymus in libro de uiris illustribus scribit: Cyrillus Ierosolyme episcopus, sepe pulsus ab ecclesia, et receptus, ad extremum sub Theodosio principe octo annis inconcussum episcopatum tenuit. Preterea hic falsus Cyrillus in suo rescripto cap. 4, Sabinianum uocat heresiarcham pestiferum, quia in Christo duas asserebat uoluntates; additque Hieronymum epistolam super huius erroris destructione edidisse. Ex quo consequitur hunc auctorem hereticum fuisse, hac impostorem. Et hec contra has epistolas e multis pauca, sed precipua, sufficiant. Sancti Augustini  ad Cyrillum Ierosolymitanum episcopum, de magnificis admirandisque sancti Hieronymi uirtutibus.



EPISTOLA XuIII.

Gloriosissimi christiane fidei athlete, sancte matris  Ecclesie lapidis angularis, in quo admodum firmata consistit, nunc uero in celesti gloria Dei sideris radiantis olim Hieronymi presbyteri laudes, uenerabilis pater Cyrille, silendumne putas, aut lingua balbutientis pueri, ut uirum pollutum labiis me locuturum fore reris? Celi enarrant gloriam Dei, et omnia que fecit Dominus, eum in sanctis suis laudant. Silere debet rationalis creatura a laude Dei, irrationali non silente? taceam, an loquar; cum si taceam, lapidibus iubetur clamare? Certe loquar, et non tacebo, totis uiribus et nisibus laudare Hieronymum: qui quamuis indignus et insufficiens laudator exsistam, cum non sit pulchra in ore peccatoris laus; tamen ab eiusdem laudibus minime cessabo. Firmetur itaque manus, et lingua nostra palato non adhereat, quoniam certe magnus est iste uir sanctissimus, mirabilis et metuendus super omnes qui in circuitu nostro sunt; magnus certe in uite excellentissime sanctitate, magnus in sapientie ineffabilis profunditate, magnus in maioris nunc glorie quantitate; mirabilis in prodigiis insuetis, metuendus ob sibi a Domino traditam potestatem. Quam itaque magnus sit iste gloriosissimus Hieronymus in sue uite excellentissime sanctitate, quomodo patefaceret mea lingua, cum precipue cunctorum non sufficerent mortalium lingue, ut eius excellentiam explicarent? Liceat ergo diei alter hic Elias, alter hic Samuel, alter hic Ioannes Baptista uite excellentissime sanctitate. Elias et Ioannes eremite magnis ciborum et uestium asperitatibus carnem macerauerunt; non minoris uite Hieronymus gloriosissimus, eremita idem per quadriennium in eremo ferarum tantum socius perstitit. Quinquaginta annis , uinum et siceram aliqualiter non gustauit; ab omni carnium et etiam piscium esu ita se abstinuit, quod uix ea nominare uolebat; coctum quid non nisi in ultima egritudine bis comedit; cilicino sacco carnem ueluti Aethiopis macerans, desuper panno uilissimo se tegebat; stratum aliud nisi terram nunquam sciuit. Non nisi semel fructibus aut herbarum foliis siue radicibus pastus in die, post uesperas se orationibus prebens, deinceps usque ad secundam noctis horam quotidie uigilabat; postmodum uero somno fessus in terra dormiens usque ad mediam noctem quiescebat: qua quidem continuo surgens, lectionibus et scripturis sanctissimis, quibus tota radiat Ecclesia uti lapidibus pretiosis, intentus, usque ad esus horam perdurabat. Ita leuissima flebat peccata, ut quis eum estimasset hominem interemisse. Ter in die carnem diris uerberibus flagellabat, ita ut ex eius corpore riuuli sanguinis effluerent. Quin uerbum otiosum aliquod ut pestem maximam fugiebat. Sibi otium nullum erat, semper aut sacris lectionibus, aut scribendo, aut docendo cunctos exercitabatur. Quid plura loquar? Si sanctorum singulorum perquirerem uitas, eo, ut puto, maiorem neminem inuenirem. Sed quia eum superius alterum Samuelem nominauimus, fuisse huic similem Samuelem ostendamus. Hic certe Samuel, qui de uanis litterarum studiis uerberibus euocatus, sacre Scripture ministerio deputatur. In cuius uultus lumine diuina gratia influente, utriusque Testamenti lumen uidimus, et in cuius brachii fortitudine hereticorum pars maxima est dispersa. Hic certe gloria uirtutis nostre transferens utrumque Testamentum ex Hebreorum lingua in grecam pariter et latinam, disponensque ipsum posteris in eternum, declarans enigmata et obscura, dubia et nodosa, preparans officiorum seriem cunctis Ecclesie ministris, totam pene Ecclesiam edificauit. Unde bene magnus apparet in sapientie ineffabilis profunditate. Liberales autem scientias ita perfecte sciuit, quod relatione omnium nullus adhuc sibi similis apparet. De Scripturis uero sacris , equalem sibi neminem unquam noui. Hebraicorum, Grecorum, Chaldeorum, Persarum et Medorum, Arabicorum,  et pene omnium nationum linguas et litteras, tanquam si fuisset in eisdem natus et educatus, sciuit. Quid plura dicam? Que Hieronymus ignorauit in natura, nullus hominum unquam sciuit. Non me ista, uenerabilis pater, existimes dicere, ut putem te Hieronymi et uitam et uirtutes peius me scire, cum sibi socius exstiteris multo tempore. Sed testor Deum, quoniam ob tam ineffabilis uiri sanctitatem, si uoluissem tacere, non potuissem. Confitentur mirabilia opera sanctitatem suam et ipsi celi, in quibus magnus habitat sine fine. Nulli itaque dubium est, intra Patris mansiones ipsum unam ex maioribus et sublimioribus sedibus obtinere. Cum enim homo ibidem secundum opera premietur, et iste perfectioris pene uite exstiterit; clare patet ipsum unum de maioribus et sublimioribus celestis Ierusalem ciuibus fore. Quod ut a nobis plenius et certius credatur, in mundo pre cunctis, quorum nostra recordatur etas, ualde mirabilis apparet prodigiis insuetis, et miraculis infinitis, quorum mihi aliqua uenerabilis Eusebius suis litteris intimauit. De ceteris uero prodigiis que mirabiliter fiunt quotidie, ut continue intelligo, relationibus cupiens plurimorum auidius peraudire, tibi, pater carissime, supplico, ut mihi in breui uolumine quecumque poteris uera et utilia miracula collecta, quam citius facultas aderit, eiusdem Hieronymi sanctissimi deuotione transmittere non deneges. Sed ut multa merita Hieronymi sanctissimi non lateant, quid erga me diuina annuente clementia, in ipso sui obitus die acciderit, enarrabo. Eodem namque die et hora qua, exutus putredinis et immunditie carnis toga, Hieronymus sanctissimus uestimentum perpetue immortalitatis, inestimabilis letitie et glorie induit; eram Hippone in cellula mea quiescens, auide cogitans qualis inesset animabus beatorum, qui cum Christo gaudent, glorie et letitiarum quantitas; cupiens inde ex hac materia breuem componere tractatum, precibus compulsus nostri Seueri, quondam uenerabilis Martini Turonensis episcopi discipuli; charta, calamo, pugillarique in manibus susceptis, ut breuem scriberem epistolam sanctissimo Hieronymo destinandam, ut quidquid ex hoc sentiret, responderet. Sciebam enim in tam difficili questione a nullo alio uiuentium me posse melius doceri et euidentius. Cumque iam scribens salutationis exordium Hieronymo prenorarem, ineffabile subito lumen nostris inuisum temporibus, nostrisque minime linguis declarandum, cum ineffabili inauditaque odorum omnium fragrantia cellulam, in qua stabam, intrauit, hora iam completorii. Quo a me uiso, stupore admirationeque commotus, animi et membrorum uirtutes repente amisi. Nesciebam enim tunc quod dextera mirabilis Dei exaltasset seruum suum, notas faciens in populis uirtutes suas; nesciebam etenim quod Deus antique miserationis seruum suum fidelem a carnis immunditiis dissoluisset, et tam sublimem ei in celo sedem parasset; nesciebam certe inuestigabiles uias Domini; nesciebam thesauros infinite Dei sapientie et scientie; secreta et occulta Dei iudicia non cognoscebam: quoniam quos uult facit sua ineffabili sapientia ad sui agnitionem uenire. Quos autem predestinat, uocat, iustificat, et beatificat, prout decernit conuenire. Itaque quia talem oculi mei nunquam perspexerant lucem, olfactus meus odorem non senserat; tam nouis, tam inauditis miris obstupescebam. Inter hec autem meis in me perstrepentibus cogitationibus quid hoc esset, de luce hec dicens uerba uox emicuit: Augustine, Augustine, quid queris? putasne breui immittere uasculo mare totum? breui includere pugillo terrarum orbem? celum firmare, ne usitatos exerceat motus? Que oculus nullius hominum uidere potuit, tuus uidebit? que auris nulla per sonum hausit, audiet tua? que cor humanum nullatenus intellexit, nec etiam cogitauit, existimas te posse intelligere? Infinite rei quis erit finis? immensa, qua mensura metieris? Potius totum mare in arctissimo clauderetur uasculo, potius terrarum orbem paruulus teneret pugillus, potius celum a motu continuo desisteret, quam gaudiorum et  glorie, quibus beatorum anime sine fine potiuntur, uel minorem intelligeres particulam, nisi, uti ego, experiensia docereris. Discurre adhuc breue temporis spatium. Impossibilia facere ne coneris, donec impleatur tuus uite cursus. Hic non queras que non alibi, nisi quo tam feliciter properas, inueniri possunt. Hic satage talia exercere opera, ut postmodum ibi que aliqualiter hic intelligere cupis, in eternum habeas: unde qui intrant, nullatenus exeunt. Ad hec ego pauore stupens, admiratione tam inuisa pene amens, omni quasi uigore carens, his uerbis aliqualem sumens audaciam, tremebunda uoce dixi: Fas utinam mihi foret, quia tam felix es, tam gloriosus, tam honorifice ad illa properans gaudia, qui tam dulcia eloquia gutturi meo faris, non ambigere. At ille inquit: Nomen meum queris? Hieronymi illius presbyteri, cui transmittendam epistolam iam scribens cepisti, sum anima, que hac in hora in Bethlehem Iude carnis onere deposito, Christo omnique celesti comitata cohorte, omni decorata pulchritudine, omni illustrata splendore, illo induta immortalitatis deaurato uestimento, circumamicta omnium bonorum et gaudiorum uarietate, terrenorum omnium triumphatrix, omni diademate coronata, omni beatitudine et felicitate uallata, iam nullum deinceps exspecto glorie defectum, sed augmentum. Tam gloriose tamque ineffabiliter pergo ad regna celorum sine fine mansura: quando iterum iungar corpori glorificando, et non morituro, sed gloriam quam nunc sola habeo, habituro, in illa scilicet uniuerse carnis resurrectionis die. Tunc ego amplius animi in me collectis uiribus, pre gaudio a lacrymis non cessans, sic respondi: Utinam, uirorum eximie, tui mererer fieri pedissequus! Sed queso, tui seruuli, quanquam uilissimi, quem dilexisti in mundo nimia caritatis affectione, recorderis; ut tuis interuentionibus a peccatis emender, tua gubernatione recto calle, inoffenso pede procedam, tuis defensionibus assiduis ab inimicis mihi continue insidiantibus protegar, tuoque sancto ductu salutis portum attingam. Placeret utinam uoluntati tue, aliqua mihi interroganti respondere! At illa: Quid optas dicito, me omni tue uoluntati responsuram sciens. uellem, inquam, intelligere, utrum beatorum anime quedam uelle presumant, que obtinere nequeant? At illa: Unum, Augustine, noueris, quod sanctorum anime ita in illa eterna gloria in Deo sunt solidate et firmate, quod nulla ipsis inest alia uoluntas nisi Dei, quod nil uelle aliud possunt, nisi quod Deus uult: et ideo que uolunt obtinere possunt. Etenim quecumque uolunt, et Deus uult, et adimplet. Nemo quippe nostrum suis fraudatur desideriis, quia nil preter Deum aliquis nostrum optat. Quoniam uero semper, ut uolumus, Deum habemus, nostra semper desideria sunt plenissime adimpleta. Longa quidem, pater carissime Cyrille, uerborum texeretur series, si omnia que gloriosa illa anima mihi perscrutanti patefecit, scriberem in hac breuitatis epistola. Spero enim quod Bethlehem ad tantas reliquias uisitandas permittente Deo ueniam non post multos annorum circulos, ubi tunc que audiui, et in scriptis tradidi, uidebis perspicaciter. Pluribus itaque horis illa gloriosissima anima ibidem mecum manens, Trinitatis sanctissime unitatem, et unitatis Trinitatem, Filii a Patre generationem, Spiritus sancti a Patre et Filio processionem, angelicas hierarchias et ordines, et eorumdem beatorum spirituum mysteria, beatarum etiam animarum felicia gaudia, et alia utilia et grauia humanis intellectibus, quam subtiliter, quam euidenter, quam mirabiliter et delectabiliter mihi patefecerit auido, si omnium hominum linguis loquerer, non explicarem sermone. Deinde a meis quidem oculis lux illa disparuit, sed multis postmodum diebus ineffabilis odoris suauitas remansit. Quam mirabilis ergo iste est, faciens tot mirabilia, tot et tanta insueta prodigia hominibus! Ad ipsum ergo ore nostro clamemus et exsultemus, demusque gloriam laudi eius; quoniam certe dignus est omni laude, nec sumus sufficientes ipsum laudare. Introiuit enim in domum Domini candidus et pulcherrimus, ubi sine dubio de sublimioribus et preclarioribus glorie sedem obtinet.  Quod ut iterum clarius ueritatis lumen pateat pluribus testibus quam uno; censui quid supra dictus noster Seuerus uir doctrina et sapientia pollens, cum tribus aliis in ipso die et hora obitus Hieronymi in Turonensi ciuitate uiderit, mee addere uisioni: de quo mihi quidem solummodo ipsemet pridie ad me ueniens fuit testis. uolens itaque Deus ut sublimis Hieronymi gloria mundum non lateret, ueluti sanctitas sublimis, et pene cunctorum uiuentium excellentissima non latebat; ne illi quos sanctitatis illius delectabat sequi uestigia, recipiendum premium ignorantes aliquando a sanctitatis deuiarent tramite; et ut etiam alii sibi tot et tanta elargiri cernentes premia, illius sanctitatis et uirtutis inhererent uestigiis : die et hora qua idem gloriosus Hieronymus feliciter exspirauit, elargiendam sibi gloriam, Seuero et tribus aliis cum eo stantibus taliter declarauit. Hora completorii die illo in domo sua Seuerus cum tribus aliis uiris catholicis , in diuinis Legens locutionibus, in celo, in ethere terraque canticum suauissimorum, inauditorum, ineffabilium et incredibilium infinitas repente audiuit uoces, et organorum, tympanorum, psalteriorum, et totius symphonie, et instrumentorum sonos, quibus celum et terra, et omnia, ut sibi uidebatur, undique resonabant: quorum suauitatibus eorum anime pene a corporibus exhalabant. Stupefacti illico omnes illi eleuantes oculos, celum totum, ethera et omnia que eorum continentur ambitu, quadam uiderunt luce septies solis luce preclariores clarescere; ex qua omnium odorum aromata erumpebant. Hec illi tam miranda cernentes, Deum exorauerunt precibus, ut eos cur talia fierent non lateret. Quibus uox de celo ueniens ista dixit: Nulla uos moueat admiratio, nec uobis uideatur admirabile, si talia et uidetis et auditis. Hodie enim regum rex, et Dominus dominantium, Christus Dominus exeunti de hoc nequam seculo anime gloriosissimi Hieronymi presbyteri in Bethlehem Iude commorantis, totus festiuus obuiam uenit, ut eam pre ceteris tanto honorificentius, tanto et excellentius et sublimius ad sua introducat regna, quanto pre ceteris sublimioris et sanctioris uite meritis fulget. Hodie omnium Angelorum ordines exsultantes, et talibus uocibus alternatim cuncti concinentes suo ciui sociantur. Hodie omnium Patriarcharum et Prophetarum cetus, hodie Apostolorum et Discipulorum chorus, hodie omnes sancti Martyres, hodie Confessores, hodie gloriosa Dei Genitrix, sanctis omnibus comitata uirginibus, hodie omnium beatorum anime letabunde et festiue suo occurrunt compatriote et ciui. His auditis uox siluit, sed tamen lux et cantus et odor per horam postmodum perdurantes cessauerunt. Itaque liquido patet ipsum de sublimioribus et maioribus ciuibus fore: quo et magnus et mirabilis est, et metuendus super pene omnes sanctos, ob sibi traditam potestatem. Nulli sit dubium, ita pre ceteris, que uult posse ipsum assequi, sicut pre ceteris sua uoluntas diuine magis coheret uoluntati. Nullus uero me tante audacie putet, ut fatear ipsum Ioanne Baptista , Petro et Paulo et ceteris duodecim Apostolis, qui ab ipso Christo electi et sanctificati sunt, maiorem habere gloriam: sed tamen etsi prohibeat ratio, ipsum illis maiorem obtinere gloriam in celi regno, aliquem audere confirmare; tamen nullas uideo rationes, cur sit nefas dicere equalem illis in gloria Hieronymum fore, dummodo illis in uite sanctitate discors non fuerit, cum non sit personarum acceptor Deus, sed singulorum merita decernens, et reddens unicuique quod meruit. At si cuiquam uideatur minorem Ioanne et Apostolis Hieronymum, parum uideatur minorem ipsum obtinere gloriam, cum et illius sanctitatis merita, illius laboris gratia, illius Scripture et uerissime translationis utriusque Testamenti, officiorumque ordinationis fructus non solum presentibus, sed etiam futuris,  perspicaciter cernat; paulo minus fore nil ipsum ab eisdem in gloria discordem, uerum testor Deum, puto iudicabit. Porro ne aliquibus deridendi laqueum initiare uidear, dum Ioanni et Apostolis in sanctitate et gloria equalem esse Hieronymum sanctissimum fateor; unum quod expletis nondum diebus quatuor in uisione uidi, enarrabo, ut ueritas non lateat: et ne quis me has laudes retexere credat, uel amore carnali, quo homo a ueritatis cognitione maxime deuiat, uel uesane mentis imperitia, uel alia quacumque causa; me hoc sciat non ab homine intellexisse, sed per reuelationem, quam dedit Deus omnipotens, qui suos exaltat sanctos, et exaltando magnificat. Quarta preeunte nocte mihi auide cogitanti, quid laudis, quidue debite reuerentie Hieronymi in breui retexerem epistola, reuelauit hoc modo. Dum itaque, ut dixi, disponens hanc epistolam tibi scribere, cogitarem aptam laudis materiam inuenire, hora adueniente noctis medie, me somnus oppressit: et ecce maxima mihi affuit Angelorum multitudo, inter quos fulgentes plus infinito sole duo erant uiri, ita similes et uniformes, ut nulla in eis uideretur differentia, qua alter ab altero differre posset, nisi quod tria serta ferebat unus in capite ex auro et lapidibus pretiosis, alter uero duo. Hi candidissimis induti colobiis, undique auro et gemmis contextis, tante erant pulchritudinis, ut non ualeret quispiam imaginari. Accedentes itaque illi ambo prope me, sub silentio paulisper steterunt. Deinde ille qui tria ferebat serta, his me uerbis allocutus est: Cogitas, Augustine, quid laudis debeas de Hieronymo in ueritate proferre. Et certe diu cogitans nondum nosti, sed huc ambo uenimus, ut eius tibi gloriam indicemus. Hic certe meus socius quem uides, Hieronymus ipse est; qui sicut equalis mihi in uite sanctitate fuit, ita per omnia in gloria equalis est: et que possum, ipse potest; et que uolo, et ipse uult, et sicuti Deum uideo, et ipse uidet, et cognoscit, et intelligit. In quo omnis nostra et sanctorum omnium consistit beatitudo et gloria. Nec habet maiorem uel minorem gloriam alter ab altero sanctorum, nisi in quantum magis et minus diuinam contemplatur speciem siue cognoscit. Sertum uero tertium quod plus illo fero, aureola martyrii est, quo uitam finiuit corporis: quia iste etsi in mundo labores plurimos et erumnas, afflictiones, uerbera, contumelias, et hominum opprobria, et derisiones, et cetera ualde grauia ita pacifice pertulit et ita gaudenter propter Deum, ut in infirmitatibus exsultaret, et uerus martyr exstiterit, et premia martyrii non amiserit; tamen quia gladio uitam non finiuit, aureolam que in signum datur martyrii, talis non habet. Serta uero duo alia, que habemus, aureole sunt que solum uirginibus et doctoribus dantur, ut ab aliis discernantur. Ad hec, ut mihi uidebatur, ita respondi: Quis enim es, domine mi? Et ille: Ioannes, inquit, Baptista ego sum, qui huc ad te descendi, ut nuntiarem tibi Hieronymi gloriam, quatenus ipsam gentibus nunties. Hoc enim noueris, quia honor et reuerentia que singulis sanctorum exhibetur, ceteris omnibus exhibetur, ne putes quod in celo sit aliqua inuidia ut in mundo. Sicut enim in mundo quilibet hominum ceteris preesse potius uellet quam subesse, ita in celo propter caritatem ineffabilem, qua se inuicem diligunt beate anime, quilibet sanctorum ita alterius gloria gaudet, sicut sua. Quin et uellet quisque maior, ut quisque minor sibi esset equalis, et pene maior, quia eius gloria esset sua: et ita minor maioris gloria gaudet, sicuti si eam haberet: nec uellet eam habere ut ille non haberet, imo potius de sua, si fas esset, impertiret. Unde gloria singulorum est gloria cunctorum, et gloria cunctorum est gloria singulorum. His dictis, societas omnis illa discessit. Expergefactus itaque a somno, tantos in me subito sensi caritatis ardores, quantos in me nunquam senseram. Nam deinceps hactenus nunquam aliqualis in me uel inuidie, uel superbie, siue arrogantie fuit appetitus uel cogitatio. Testis enim est Deus, qui omnia antequam fiant, nouit, quod deinde tantus in me exstitit caritatis feruor, quod plus alieno bono gaudeo, quam meo; plus affecto omnibus subesse, quam supra esse.  Hec idcirco dixerim, non ut laudis humane acquiram famam; sed ut quis hec non putet uana fuisse somnia, quibus sepe deluditur mens nostra. Sepe etenim Deus abscondita et maxima per somnia reserat. Magnificemus ergo Dominum in sancto suo, magnificemus opera sua, quoniam perfecta sunt, nec est in eis iniquitas. Sanctum Domini Hieronymum propter Deum, cum quo regnat, secure magnificemus, quoniam in uita sua magnifice fecit, in morte sua magnifica recepit. Quapropter magnus est in medio nostri, et sanctus et excelsus in uite excellentissime sanctitate; magnus sanctus et excelsus in sapientie ineffabilis profunditate; magnus sanctus et preexcelsus in maioris nunc glorie quantitate; mirabilis et laudabilis et gloriosus in prodigiis inuisis, inauditis et insuetis; metuendus, colendus et uenerandus ob sibi traditam a Domino potestatem, honorem et gloriam sempiternam. Magnificemus ergo, obsecro, eum, ne taceamus; quoniam maior est omni laude: notas faciamus in populis glorie sue laudes. Non miretur homo si eum, quem Deus magnificauit et coluit, laudemus; non hominem pigeat uenerari et colere, quem Deus coluit et ueneratus est. Non putet quispiam Ioanni et Apostolis in gloria et sanctitate equando Hieronymum, Ioanni et Apostolis exercere iniuriam; quoniam ipsum illis prestare et gloria et sanctitate si possent, optarent. Gloria enim et beatitudo eius, eorum est gloria; et beatitudo eorum est sua. Honor, laus et reuerentia a nobis exhibita Hieronymo, eorum singulis exhibetur; et que illis singillatim exhibetur, Hieronymo exhibetur. Si ergo cupis Ioannem Baptistam et Apostolos uenerari, simul uenerare illum; quoniam ipsis per omnia est equalis. Secura igitur mente, omni depulsa formidine, Ioannem Baptistam Hieronymo equalem, et non maiorem, quoniam nullus maior surrexit, omni deuotione et reuerentia fateamur; quoniam si minorem facimus, Ioannis glorie derogamus, et magis iniurias exercemus ad laudes. Huius mei imperiti sermonis opus quanquam insufficienter, quanquam uilissime, quanquam nichili, tamen deuote et reuerenter expletum, ad te uenerabilis pater, puro corde, et magna animi deuoti affectione dirigo; supplicans ut iugenioli mei uerbula, que de mee imperitie pauperie in laudes eximii Hieronymi obtuli, non deridendo, sed caritate debita equanimiter tolerando legas; et que minus debita dixi ad tanti uiri laudes et mee imputes imperitie et epistole breuitati, et eius laudum immense immensitati: quoniam certe si omnium mortalium lingue solum eius laudes promerent, minus debito satis esset. Mei peccatoris, uenerabilis pater, esto memor, ut dum in illo steteris loco, quo illud sacrum eximii Hieronymi cadauer quiescit, eius me interuentionibus recommendes; quoniam nulli dubium est, quod ea que optat idem Hieronymus, potest continuo obtinere. Non enim suo aliqualiter defraudatur desiderio.

Beati Cyrilli  ad sanctum Augustinum, de miraculis beati Hieronymi presbyteri post mortem celebratis.





EPISTOLA XIX.

uenerabili uiro episcopo eximio AUGUSTINO Hipponensi presuli, CYRILLUS Ierosolymitanus pontifex, et omnium sacerdotum infimus, illius insequi uestigia, cuius in terris sanctitas radiare non cessat.



CAPUT PRIMUM.

---Illius scilicet Hieronymi gloriosi, cuius memoria in benedictione in seculum seculi, qui quantus sit, et tu similiter bene nosti, eius usus maxime colloquiis et doctrinis, de quo me uelle disserere, cum sim reprobus in toto et indignus, quasi reputo audaciam. Sed tamen quia tua me cogit dilectio, ut tibi aliqua scribam de prodigiis hominibus insuetis, que per illum in diebus nostris fecit Dominus, ut eum celebrem in mundo faceret, et cunctis hominibus gloriosum: tamen tuis confisus orationibus, opus aggrediar, ut tua poscit deuotio, et breuiloquio perstringam de  multis pauca. Gloriosum huius uiri obitum, uisionemque meam, necnon et mirifica tunc temporis peracta te nosse non ambigo. Nam uir utique reuerendus et memorie obliuioni non dande, Eusebius nobilis Cremonensis eius discipulus, in quo magistri refulsit sanctitas et doctrina, cuius sapientiam et probitatem et excellentiam non ignoras, qui post biennium a nostre mortalitatis miseria ereptus, suum predilectissimum magistrum Hieronymum in celi patria est secutus, ut nobis indicant eius crebra miracula, de quibus etiam inferius aliqualiter pertractabo, reuerendo patri Damaso Portuensi episcopo, et Theodonio Romanorum senatori eius fratri Seuero, probissimo uiro, Eustochio sanctissime mulieri, et tibi et multis aliis, quos singillatim nominari non eget, tunc temporis per suas litteras totius eius obitus seriem intimauit: unde amplius ea que nosti, reiterare foret superfluum, et dicendorum impedimentum. His ergo omissis, ad eiusdem que non cessant continue clarere miracula, noster se stilus uertat, ut tua poscit deuotio. Et primo ab Eusebio uiro sanctissimo eiusdem Hieronymi sanctissimi discipulo sumat initium.



CAPUT II.

---Post obitum gloriosi Hieronymi, quedam heresis, id est, secta inter Grecos surrexit, que ad Latinos usque deuenit, que suis nefandis nitebatur rationibus probare, quod anime beatorum usque ad uniuersalis iudicii diem, in quo eorum corporibus erunt iterum coniungende, uisione et cognitione diuina, in quo tota consistit beatitudo sanctorum, priuabuntur, et damnatorum anime similiter usque ad diem illum nullis cruciabuntur penis. Quorum ratio talis erat: Sicut anima cum corpore meruit uel peccauit, ita cum corpore recipiet premia siue penas. Asserebant etiam illius secte nequissimi, nullum fore purgatorii locum, in quo anime que nondum de suis peccatis in mundo plenam egissent penitentiam, purgarentur. Qua quidem secta pestifera crebrescente, tantus in nos dolor irruit, ut nos amplius pigeret uiuere. Quocirca meis cunctis suffraganeis episcopis, et aliis uiris catholicis conuocatis, eis ieiunia et orationes indixi, ut suam sic agitari Ecclesiam diuina non permitteret bonitas. Mira res, et forte huic similis nunquam uisa. Tribus expletis diebus ieiuniorum et orationum, subsequenti nocte gloriosus Hieronymus suo predilectissimo filio Eusebio orationibus incumbenti manifeste apparens, benignaque eum allocutione confortans, ei dixit: In hac secta pestifera minime formida, cum sibi finis iam imponendus erit. Quem Eusebius nimio fulgentem splendore, ita ut in eum oculis humanis aspicere non ualeret, intuitus, quasi de graui somno euigilans, dulces per oculos fundens lacrymas, ita ut pene formare uocem non posset, quantum poterat clamare cepit: Pater meus Hieronymus es? Quare meam societatem spernis? Certe teneo te, nec dimittam; nec sine tuo, quem dilexisti, filio gradieris. Ad quem gloriosus Hieronymus: Non te, fili dilectissime, deseram: confortare; namque uicesimo die me sequeris, et simul in gaudio permanebimus sine fine. Sed Cyrillo cunctisque fratribus nuntia, ut die crastina iuxta presepe Domini, ubi meum quiescit corpus, omnes in unum conueniant, tam catholici quam etiam illius secte uiri. Et tu trium hominum, qui in hac sunt urbe hac nocte defuncti, cadauera inhumata in locum, in quo meum est humatum corpus, facies deportari: super quibus saccum quo utebar, ponens, statim uite pristine redditi, hanc radicitus heresim exstirpabunt. Cui ualedicens gloriosus Hieronymus disparuit. Mane autem facto, ad me, qui Bethlehem tunc eram, uenerabilis Eusebius ueniens, cuncta, que uiderat, enarrauit. Quo audito, immensas Creatori gratias agens, et glorioso Hieronymo, omnibus in predicto loco, in quo pro nobis de intemerata uirgine Saluator natus est, et ubi etiam sacratissimum Hieronymi cadauer humatum est, congregatis, predictorum defunctorum cadauera deferri fecit. O mira erga homines Dei miserantis dispensatio! quot modis in se sperantes scit iuuare! quantis et quot honoribus suos exaltat sanctos!  Fiebat interea ab illius secte cultoribus derisio, credentibus quod foret exinanita manus Domini. Letetur itaque omnis fidelium cetus, et Deo in uoce exsultationis psallant; quoniam suscepimus misericordiam Domini in medio templi eius. Accedens namque uir uenerabilis Eusebius ad singulorum cadauera, flexis genibus, manibusque in celum extensis, cunctis audientibus sic orauit: Deus, cui nichil est impossibile, nichil graue, inuicte fortitudinis et uirtutis, qui facis mirabilia magna solus, et nullum in te sperantium spernis, nunc preces tuorum exaudi fidelium, et ut tua, quam dedisti, fides intemerata inuiolataque per secula maneat, ac etiam ut horum error appareat per merita et intercessiones gloriosi Hieronymi dilecti tui, introduc in hec cadauera animas, quas de ipsis egredi uoluisti. Qua quidem oratione finita, singulorum cadauera sacco, quo supra carnem gloriosus Hieronymus utebatur, tangens, protinus in ea uite spiritum introduxit. Qui homines apertis oculis omnibusque uite signis ostensis, sunt perfecte resuscitati, et ceperunt beatarum animarum gloriam, et peccatorum penas tam purgatorii quam inferni clara uoce omnibus intimare. Nam ut mihi postmodum interroganti dixerunt, beatus Hieronymus eos conduxerat secum in paradisum, in purgatorium et in infernum, ut que ibi agebantur, patefacerent uniuersis. Sibique dixerat, quod ad corpora redirent et de perpetratis peccatis ibi agerent penitentiam: qui eo die et hora, qua uenerabilis Eusebius migraturus erat, et ipsi iterum morituri erant, ac etiam si bene agerent penitentiam, cum eo gloriam adepturi. Quod et factum est, ut inferius declarabo. His igitur peractis, multitudo maxima populorum tam fidelium, quam etiam illius secte defensorum, qui ad tam grande concurrerant spectaculum, tam certum erroris indicium et ueritatis experimentum, nec non beati Hieronymi merita egregia cernentes, magnis uocibus immensas laudes referunt Creatori, qui suos in se sperantes non deserit. Et sic, Augustine carissime, pius Dominus nauiculam sue fidei sacratissime in huius mundi mari irruentibus malorum hominum fluctibus agitari permittit, sed minime naufragari. Quamobrem forti, queso, esto animo, uiriliter age; non formides contra fidei persecutores magnanimiter dimicare sub umbra alarum tam pii Patris, qui suorum fidelium preces inefficaces esse non sinit, dummodo tota spe et puro fiant animo. Non enim aliter nostre nequeunt exaudiri preces, nisi cum uel in Deo nostra non perfecte spes consistit, uel quia petimus non petenda. Ad ipsum ergo Dominum non tantum ore, sed toto corde clamemus, dum affligimur; et ipse qui dominatur in uirtute sua, et nos quotidie oculo respicit pietatis, non permittet nos tentari supra id quod possumus. Sed ne nimis deuius a proposito modo gradiar, ad incepta redeo, et uenerabilis Eusebii obitum explens primo, et uirorum illorum trium similiter, quos resuscitatos nosti, migrationem scribens , aliqua Hieronymi miracula introducam, de multis pauca.



CAPUT III.

Adueniente itaque die, quo uenerabilis Eusebius a beato Hieronymo in uisione, de qua supra fatus sum, se migraturum sciebat; die tertia preeunte, languore febrium concussus ualide, se super terram, magistri non immemor, nudum deferri fecit a fratribus, et singulos osculas fratres, benigna eos consolatione confortauit, et ut in sancto manerent proposito admonuit. Deinde saccum, quo gloriosus induebatur Hieronymus, deferri fecit, et super se poni iussit, ordinauitque se nudum instar gloriosi magistri in ecclesia, in qua iacebat sancti Hieronymi corpus, sepeliri. Post hec communione sacratissimi corporis Iesu Christi se muniens, Domino se et beato Hieronymo commendauit; et per triduum locutione, corporalique uisione priuatus iacuit, circumstantibus fratribus alternatim psalterium, passionem Domini, et alia sacra continue legentibus. Durum quippe, et cunctis recte in mundo degentibus, formidabile hoc quod narro euenit. Die  enim quo moriturus erat, per duas horas ante anime beate exitum, uenerabilis Eusebius tam terribiles actus cepit peragere, quod circumstantes monachi pauore perterriti, uelut amentes in terra iacebant. Nam quandoque transuersis oculis, manibus simul iunctis, facie terribili, uoceque dira, quasi sedens clamabat, Non faciam, non faciam; mentiris, mentiris! Post hec ad terram rediens, faciem firmabat in terram, quantum potuit clamans, Adiuuate me, fratres, ne peream! Quod monachi uidentes, lacrymantes, et trementes eum interrogauerunt, Quid habes, pater? Ad quos ille: Non uidetis demonum agmina, que me debellare cupiunt? Et illi: Quid te facturum uolebant, cum dicebas, Non faciam, non faciam? Et ille: Conantur namque ut diuini nominis blasphemus inueniar; et ideo me hoc non facere clamabam. Et illi: Quare, pater, faciem abscondebas in terram? Et ille: Ne eorum aspectum cernerem, qui tam turpis et terribilis est, quod omnes pene formidines, que in mundo sunt, respectu eius nichil sunt. Inter hec uerba actus priores reiterans, sic ad extremam horam usque deuenit. Fratres autem qui astabant, pauore et dolore perterriti, uelut mortui stabant, quid facere nescientes. Gloriosus Deus in sanctis suis, mirabilis in maiestate sua, benignus, et se amantibus misericors, sanctos suos non derelinquit in tempore necessitatis. Ad extremam namque horam uenerabili Eusebio peruenienti gloriosus Hieronymus apparuit, eum benigne confortans. Cuius aduentu omnis illa demonum turba quasi infinita, eius timore perterrita, ab eo uelut fumus euanuit, ut plures testantur monachi, qui propriis oculis, dispensatione diuina, se hoc uidisse dicunt. Sed hoc magis approbatur: nam omnes circumstantes audierunt has ab Eusebio uoces: Unde uenis, pater? quare tantum moratus es? queso, filium tuum ne derelinquas. Cui subito, cunctis audientibus, alia uox respondit: Exspecta, fili, ne formides; quia te non deseram, quem tantum diligo. Qua audita uoce, breui inde decursa morula, uenerabilis Eusebius exspirauit. Qua quidem hora et illi tres, qui resuscitati sunt, migrauere, et, ut puto, cum Eusebio ad eterna gaudia peruenerunt. Nam per illos omnes uiginti dies, quibus postquam, ut nosti, resuscitati sunt, se in tanta penitentia tradiderunt, quod sine dubio eterna beatitudine potiuntur. Silentio pretereundum nequaquam puto, que ab iisdem tribus uiris, per illos dies, quibus uixerunt, didici, continuo toto hoc tempore cum aliquo eorum secreta uite illius, quam post hanc breuem et momentaneam exspectamus, rimari cupiens; a tertia diei hora diem ducens ad uesperam. Sed quamuis multa ab eisdem didicerim, tamen ad presens breuitatis causa quedam solum referam; cetera uero alias ea dicturus omittam. Quadam uice ad unum eorum me iuisse contigit; quem dure lacrymantem, nec meis uerbis consolationem aliquam admittentem comperiens, tanti fletus causam ab eo cepi inquirere. Qui pluries de hoc a me interrogatus, nec tamen ad interrogata respondens, tandem meis coactus importunitatibus sic respondit: Si que pridie sum expertus, non ignorares, tibi inesset semper causa fletus. Ad quem ego: Queso ut, que uidisti, edisseras. Tunc ille paulisper tacens, dixit: Quales credis penas et tormenta non solum damnatis, sed etiam in purgatorio existentibus preparari? Ad quem ego: De incertis quenam uera potest proferri sententia? Ut enim puto, nostris quibus affligimur penis equari non possunt. Ad quod ille: Si omnes que in mundo cogitari possent pene, tormenta, afflictiones, minori, que illic habetur, pene et tormento comparentur, solatia erunt. Mallet enim quilibet uiuentium omnes que hic uidentur pene et tormenta, si illas experientia nosceret penas, usque ad finem mundi omnibus his simul sine remedio cruciari, quas omnes homines ab Adam hucusque singillatim pertulerunt; quam uno die in inferno siue in purgatorio, minori, que illic habetur, pena torqueri. Et ideo si causam mei fletus interrogas, timor penarum est, que peccatoribus iuste dantur. Scio namque me erga Deum  meum peccasse; et ipsum iustum fore non dubito. Qua de re non mireris si plango, cum potius si non plangerem, uehementer admirari deberes. Sed potius admirare quare homines, qui se mori non dubitant, saltem aliorum experimento, tanta hic securitate uiuunt, nec tantas cogitant euadere penas. Ad hec dolore tactus intrinseco, ita ut uix uerba formare possem, dixi: Heu quid audio! Sed queso, in quo tormenta differunt infernalia ab iis que sunt in purgatorio, dicas. Et ille: Nihil inter se differunt; quia eedem sunt magnitudine pene purgatorii et inferni: sed unum est quo differre possunt; quia infernales finem non exspectant, sed augmentum, scilicet in iudicii uniuersalis die, quando corpora ibidem cruciabuntur cum animabus; et purgatorii sunt cum fine. Nam post expletam penitentiam inde exempti, gaudiis beatissimis perfruentur. Ad hec ego: Sunt omnibus in purgatorio existentibus equalia tormenta, uel diuersa? Ad hec ille: Diuersa quidem: in aliquibus maiora, in aliquibus uero leuiora, iuxta magnitudinem peccatorum. Nam in patria etiam beatorum omnes anime gloriose diuinam contemplantur speciem, in quo omnis consistit gloria. Que quamuis singule tanta habeant gaudia, quanta uelle uel cogitare possunt; tamen in gaudiis non sunt pares: quia maiora hec possidet, minora illa, iuxta opera que fecerunt. Sed si tibi aliqua ex hoc oriretur admiratio, quomodo sanctis possit inesse diuersitas gaudiorum, quorum causa est solus ipse Deus, in quo nulla potuit unquam fore diuersitas; solutio satis patet. Nam cum diuina contemplatio et cognitio siue intelligentia sit tota merces et gloria; in aliquo potest esse sanctorum minor, in aliquo uero maior. Idcirco cum omnes simul anime Deum sicuti est uideant et cognoscant; aliqua minus uidet et intelligit, et sic minor sibi inest gloria, aliqua uero clarius uidet et subtilius intelligit et sic maiorem possidet gloriam. Sic etiam de illorum miserorum damnatorum penis dici potest. Nam cum omnes anime damnatorum in uno consistant penarum loco, tamen diuersis cruciantur penis iuxta uitiorum qualitates. Tantum siquidem differt inter Christianorum, qui ibi torquentur, penas, et Paganorum, ut Paganorum cruciamenta respectu eorum que falsi Christiani et peccatores sustinent, sint quasi nulla; quanquam ineffabilia sunt, nec a uiuentibus cogitabilia ut dignum est. Nam illi gratiam Dei in uacuum receperunt; nec uoluerunt a peccatis corrigi, dum uixerunt, sacris continue uociferantibus Scripturis, quas pro nichilo putauere. Tum ego: Horribile est, inquam, quod dicis: et utinam sedulo mortalium insisteret mentibus, ut uel tantarum penarum terrore a prauis cessarent, si nollent amore glorie! Sed, queso, quid erga te pridie exeunte anima peractum est, breuiter innotesce. Ad quod ille: Adueniente, inquit, mortis mee hora, tanta in loco, quo migraturus iacebam, nefandorum affuit spirituum multitudo, quod pre multitudine dinumerari omnino non possent: quorum species talis erat, quod ea nil penosius, nilue horribilius excogitari potest. Potius enim quilibet hominum flammis ardentibus arsurum se exponeret, quam earum formarum ictu oculi uisione perstringi: qui ad me uenientes, omnia quecumque perpetraui opera contra Deum, ad meam memoriam reuocabant; suadentes mihi ut amplius diuinam misericordiam, quam tam grauiter offenderam, non sperarem. Et certe noueris, quod nisi me diuina miseratio adiuuisset, eis resistere non ualuissem. Nam dum omni uigore spiritus destitutus, eorum uerbis paululum assentirem, gloriosus affuit Hieronymus, magno uallatus agmine Angelorum, septies sole splendidior, me confortans. Qui ubi illos spiritus immundos fuit intuitus me tam dure exacerbantes, ualde commotus erga cos, uoce terribili eis dixit: Quid ad hunc, nequitie et omnis maledictionis spiritus, uenistis? nesciebatis hunc meis fore fouendum auxiliis? Protinus hunc relinquentes abite, et uestras ab eo elongate nequitias, quantum distat oriens ab occasu. Hic illa maledictorum spirituum societas perterrita, diris ululatibus et clamoribus limen loci, in quo iacebam, excessit. Tunc gloriosus Hieronymus aliquibus imperans angelis, ne a me discederent, sed quousque reuerteretur  exspectarent, cum ceteris angelis festinanter abscessit. Eo itaque abeunte, angeli, qui ad me custodiendum remanserant, me confortare cepere, blanda et dulcia promittentes, si forti animo perdurarem. Inter hec autem consolationis colloquia, hora quasi decursa, secundo beatus Hieronymus ueniens, stansque in limine: uelociter, inquit, uenite. Tunc subito anima corpus reliquit tam grauiter et acerbe, quod certe quante fuerint pressure et angustie, intellectu non caperet mens humana, nisi, ut ego, per experientiam didicisset. Si enim omnis numana intelligentia quas uellet angustias et dolores estimaret respectu anime dissolutionis a corpore, tamen illa pro nichilo computaret. Hec et alia non minus ardua, et ualde mortalibus formidanda, que pro longitudine presenti operi non inscribam, audiui eo loquente. Incipiebat itaque claudi dies occasu solis, quo necesse fuit, quid et post mortem contigerit non explere. Sed quia id pre ceteris affectabam scire, sequenti die duobus aliis cum eo insimul conuocatis, ad narrationis illius seriem redii, hoc cupiens ab illis etiam duobus aliis peraudire, ut trium testimonio solidius edocerer. Itaque cum hi iam dictare inciperent, sic respondi: Quanquam hec utilia sint, nec tederet sepius ipsa fari, tamen iis, que iam audiui, omissis, queso ut, quid uobis post dissolutionem corporis euenerit, meo hianti deregatis animo. Ad hoc ille, qui mihi, que audisti, transacto narrauerat die: Quod, Cyrille, inquit, interrogas, non est possibile plene fari; quoniam spiritualia nostris minime sensibus comprehenduntur. Scis namque non te examinem fore; tamen quid aut qualis sit anima, non cognoscis. Deum certe scis omnium esse principium et finem, a quo incipiunt omnia, atque ad quem tendunt; et tamen quid sit Deus, aut qualis, dum carnis istius grauissime corruptibile portas onus, non intelligis, nisi per speculum scilicet et in enigmate: sic etiam de Angelis, et ceteris incorporeis idem liquet. Cum enim multa que sunt notissima in natura, nostre parue intelligentie defectu intelligere non possimus, supercelestia et spiritualia omnino aliena a nature cognitione quomodo intelligemus? Ut dicis, inquam, est, sed ut potes queso dicas. At ille: Circumloquar, inquit, id quod optas, et dicam paulo minus quod possum. At hi qui mecum ea, que pridie dixi, sunt experti, si ita est testificabuntur. Mea pridie anima a corpore tot, ut supra fatus sum, pressuris et doloribus dissoluta, subito in ictu oculi ineffabiliter fuit ante Dei iudicantis presentiam deportata. Sed a quibus et quomodo, non cognosco. Nec certe mirum: nam nunc carnis mole aggrauor, tunc autem erat anima sine carne. Fuerunt etiam ibidem istorum anime, terroribus inexcogitabilibus quid iudex ageret formidantes. Heu! cur mortales nesciunt, quibus hoc eueniet quod tunc nobis? certe si illorum non foret ignorantia, toties non peccarent. Nullum, que toto tempore gessimus, peecatorum iudicem latere potuit; imo cuncta que fecimus, tanquam si forent presentia, cunctis astantibus clara erant, ita ut minimum nostrorum cogitaminum, sicuti fuerat, apparebat. Considera quibus et quot agitabamur terroribus. Hinc demonum multitudo stabat, mala testificantes que fecimus, locum, modum et tempora declarantes. Hinc nos ipsi ad ea que obiiciebantur, nullatenus contradicere poteramus; tum quia iudicem cuncta scientem, tum quia ipsum quilibet nostrum iustissimum cognoscebat. Heu quid dicam? quam sententiam prestolabimur, ob eius memoriam nunc formido. Hinc mala undique uindictam iudici acclamabant, nec ullum pene apparebat bonum, quo misericordiam speraremus: hinc nos dignos supplicio omnes, qui aderant, exclamabant. Cumque iam nichil deesset nisi sententiam publicari que peccatoribus digne datur, ecce gloriosus Hieronymus cunctis splendidior astris, beato Ioanne Baptista, summoque Apostolorum principe Petro, necnon angelorum ingenti multitudine comitatus, ad presidentis iudicis thronum ueniens, nostram sententiam suspendi modico temporis, nosque sibi dari ob reuerentiam et deuotionem, quam sibi contuleramus, et propter erroris destruendi necessitatem, ut uoluit, impetrauit. Deinde nos  secum ducens, omni illa beata uallatus societate, ubi fidelium anime inestimabili gloria perpetuo perfruuntur, que ibi gerebantur, ut redderemus testimonium, declarauit. Post hec ad purgatorium et infernum nos deducens, non solum que ibi erant indicauit; sed uoluit ut penarum experientiam probaremus. His igitur omnibus sic peractis, hora qua nostra cadauera sacco, quo beatus usus fuit Hieronymus, tetigit uenerabilis Eusebius, idem gloriosus Hieronymus nobis imperauit, ut ad corpora rediremus, mandans ut de iis, que uidimus, testaremur, promittensque nobis, uicesimo die, si de perpetratis peccatis nos contingeret debitam penitentiam exercere, cum beato Eusebio, qui tunc erat ex hoc seculo migraturus, gloriam finis nesciam adipisci. Sicque corporibus nostre anime sunt coniuncte. Multa quidem, Augustine carissime, formidanda, que mortalium impressa mentibus, ab eisdem labentium omnium terrenorum amorem et curam peruigilem, qua tot aberrant homines, ut puto, funditus exstirparent, patenter didici: que si his chartis imprimerem, plus cogitato opus procederet, nec essem compos soluere iam promissa. Itaque cum de proximo te exspectem uisitaturum gloriosi Hieronymi reliquias, ut tue, quas pridie recepi, littere fatebantur, cetera que tunc ad meam reducere potero memoriam, declarabo. Hec omnia hoc fine claudam, tangens uenerabilis Eusebii sepulturam, ut ad miracula redeam enarranda, que superius sum pollicitus enarrare. Obitus namque Eusebii uenerabilis et trium hominum predictorum seriem in precedentibus, quam breuius potui, inserui, quedam tibi, ut puto, affectuosa interponens. Sed predictorum sepuliure series ita patet. Mortuo namque uenerabili Eusebio, plura sunt miracula cunctis uisa, que precedentis uite sanctitatem testata fuerunt. Quorum ad presens duo solum dicam. Monachus quidam eiusdem cenobii pre lacrymis et uigiliis priuatus corporali lumine oculorum, statim ut Eusebii corpus uenerandum facie tetigit, pristine lucis gratiam est adeptus. Demoniacus autem quidam, dum sacrum corpus ad ecclesiam duceremus, eidem obuians est protinus liberatus. Iuxta ecclesiam, in qua gloriosi Hieronymi cadauer sanctissimum est humatum, uenerabilis Eusebii corpus honore debito magistri instar sepeliuimus. In cuius etiam cemeterio hominum illorum trium, qui eadem sunt hora mortui, fuerunt corpora tumulata. His ergo dictis uenerabilis Eusebii cuncta sileant, ut pregrandia et ineffabilia locum teneant prodigia eximii beati Hieronymi iam promissa.



CAPUT Iu.

In ameno igitur et iucundissimo mirabilium gestorum sanctissimi Hieronymi prato positus, uti sertum faciens, precipuos et decoros miraculorum flores ad huius opusculi uenustatem, et nostre posterorumue saluti utiles, legam pro posse. Quorum omnium quid pridie erga Sabinianum heresiarcham pestiferum, quem agnoscis, peractum est, primo dicam. Sabinianus namque heresiarcha, hereticorum fautor, duas in Christo asserebat uoluntates, et, quod peius est, inter se quandoque discordes. Ad cuius tam inopinabilis falsitatis probationem introducebat illud quod in Euangelio Christus dixit, Pater, si fieri potest, transeat a me calix iste ; eliciens ex hoc rationes grauissimas et pene inextricabiles, quod passionem Christus uoluerit una fugere uoluntate, et altera eamdem coacte subire oportuerit passionem; et ex his dicebat quod multa Christus uoluit, que obtinere non potuit: et tantum in nos dolorem explicuit, quod magnitudinem explicare nequimus. Peruertebat namque idem pestifer anguis, et lupus rapax se uestimento ouium induens, nobis commissum gregem; et ut seuitiam diri pectoris efficacius exerceret, opusculum quoddam compilauerat, falsis probans rationibus hoc sic esse. Quod quidem opusculum ut fidem ei daremus, glorioso Hieronymo totius ueritatis speculo intitulauerat. Cuius falsitatis notitiam comperiens, sciens tibi gloriosum Hieronymum epistolam super huius erroris destructione non  multum ante sui obitum edidisse, predictum heresiarcham cum suis discipulis, et eiusdem nequitie ministris inuitaui quodam dominico die in ecclesiam Hierosolymitanam ad disputandum, et suum errorem nequissimum comprobandum. Quo die uniuersis meis suffraganeis episcopis et aliis quampluribus orthodoxis, necnon et ipso heresiarcha cum suis nefandis discipulis in predicta ecclesia adunatis, disputatio a nona incepta ad uesperas usque tetendit. Cum autem idem heresiarcha contra nos opusculum ab ipso compositum, quod falso glorioso intitulabatur Hieronymo, allegaret; has tantas beati Hieronymi iniurias ferre non ualens bone memorie Siluanus sancte Nazareth ecclesie archiepiscopus , predicto heresiarche protinus insurrexit, dire eum increpans, quod tot et tantas exercuisset nequitias. Dum autem inter eos longa oriretur contentio, et uterque opprobria sibi inuicem pro posse dicerent, in fine sic ambo pariter statuerunt, quod si usque in subsequentis diei horam nonam beatus Hieronymus hoc opus falso compositum euidenter ostenderet, predictus heresiarcha capite puniretur; sin autem, archiepiscopus. Quibus finitis singuli ad propria remearunt. Per totam autem noctem quisque nostrum orationibus uacans, orabat ut nobis in opportunitatibus auxilium eueniret a Domino, qui neminem unquam in se sperantium spreuit. Magnus Dominus et laudabilis nimis, cuius certe sapientie non est numerus . Statuto autem die et hora, letus heresiarcha in ecclesiam cum suis nequitie filiis ueniens, huc illucque discurrens querebat Dei seruum et filium, tanquam leo rugiens paratus eum deuorare, ueluti si foret Deus non intelligens, nec suorum seruorum preces exaudiens. Sed tamen cum solidius se fatuus stare crederet, miserabilius cecidit. Stabat autem omnis fidelium concio in ecclesia, quilibet sancti Hieronymi clamans nomen. Clauserat siquidem gloriosus Hieronymus aures, fingens se dormire, orationes supplicantium non intendens, ut mirabilior appareret. At ego totus perfusus lacrymis, stupens et admirans cur Hieronymus sic abesset, quid deinceps accideret, exspectabam. Denique cum nil miraculi appareret, seuire cepit heresiarcha canina rabie, ut Siluanus quod promiserat, iam expleret. Ad locum autem quo decollandus erat Siluanus sanctissimus, gaudens et intrepidus tanquam ad nuptias ueniens, episcopos et omnes alios catholicos, qui ad hoc conuenerant, his confortabat uerbis: Exsultate mecum, karissimi; gaudete, et nolite contristari, quoniam non derelinquit Deus sperantes in se. Si non exaudiar, plus meis iam perpetratis merui peccatis. Post hec genua flectens: Sancte, inquit, Hieronyme, adesto mihi, si placet; et quanquam hoc et maiori sim dignus supplicio, tamen ne falsitus locum teneat, ueritali succurre. Quod si fas non est ut adiuuer, propitius mihi esto in hora mortis, ne glorie finis nescie sim expers. Hec dicens, spiculatori collum prebuit; ut feriat, ipsum rogat. Eleuat autem spiculator ensem, antistitis uenerandi caput uno ictu cupiens amputare. Adest subito Hieronymus gloriosus; cunctis cernentibus, manu extensa tenet ensem, Siluano imperans ut exsurgat: deinde heresiarcham increpans, scripturas falso compositas innuens, eique minans, ab omnium euanuit oculis. Quod huic, eius similibus utinam eueniret! Confestim ut gloriosus Hieronymus disparuit, heresiarche caput terram petiit a corpore detruncatum, tanquam si ense spiculatoris manus amputasset ictu uno. Quod tam mirabile cuncti uidentes qui aderant, illico stupefacti, Deo gratias egerunt et Hieronymo glorioso, et ad ueritatis tramitem heresiarche discipuli rediere. Ecce quantum uenerabilis antistitis fiducia in Domino et beato Hieronymo fuit efficax, qui pro ueritate mori minime formidauit. Exemplar certe factus est uenerandus antistes ceteris  christianis. Non enim christianus ille est, qui pro ueritate mori timet. Si enim Christus pro nobis animam suam posuit, ut nos ab omni redimeret seruitute; et nos pro ipso, cum tempus est, animas ponere minime timeamus: quia nemo nisi legitime certans, potest coronam glorie obtinere.



CAPUT u.

uerum quia de Siluano aliquid dictum nosti, aliud quoddam non minus, ut puto, mirabile erga eum factum narro, cuius tot fuerunt testes, quot Nazareth urbs et Bethlehem tenent; qui propriis oculis hoc uiderunt. Serpens ille antiquus diabolus ob suam deiectus superbiam in inferni profundum, uenerandi antistitis Siluani nimie inuidens sanctitati, in eum dolis, ut callidior cunctis animantibus, grauiter est commotus: qui ut uirum Dei infamem redderet, quatenus qui suo sanctitatis exemplo releuabantur ad recte conuersationis semitas, suo casu deciderent ad peiora; nocte quadam formam sancti uiri sumens, cuidam mulieri nobilissime iam in strato quiescenti apparuit, et se ad eam illicite accedere fingens, consensum sui corporis requirebat. Ad quod perterrita mulier, uiri ignorans speciem, dum se cum homine solam in thalamo cerneret, nec quid faceret sciret, diras cepit uoces emittere, ita ut clamoribus assiduis omnes excitarentur dormientes, et non solum de illa domo, sed etiam conuicini: qui omnes ad predicte mulieris thalamum accurrentes, quid hoc esset, interrogauere pauidam mulierem. Interea callidus serpens sub toro se ponens cepit latere. Qui autem accurrerant, hoc audientes, quis hic homo fuerit, ubique perquirere inceperunt. uerum illi diu perscrutantes, tandem ad locum uenientes ubi pestifer latitabat anguis, aliena specie occultatum hominem inuenerunt. Qui eumdem candelis accensis intuentes, Siluanum archiepiscopum crediderunt. Ad quod omnes qui aderant, stupefacti et ueluti amentes effecti, quasi quid agerent, quidue dicerent ignorabant, scientes eiusdem sanctitatis nomen. Et quia hoc tam detestabile inopinabileque cernebant, eum interrogauerunt, cur tantas nequitias perpetrasset. At ille, Quid, inquit, male feci, si mulier hec me ad huiusmodi negotium inuitauit? Quod mulier audiens, eum fore mendacem lacrymans respondit. Tunc ille, ut homines erga Dei uirum ad maius odium incitaret, quatenus illum citius diffamarent, talia cepit, et tam absorrenda uerba fari, quod nullus pre turbatione auribus poterat sustinere. Quocirca eum contumeliis et opprobriis exacerbantes, ui extra domicilium expulerunt. Mane autem facto que gesta fuerant enarrantes, Siluanum archiepiscopum, hypocritam et dignum incendio acclamabant. Qua de re quasi tota est ciuitas Nazareth commota aduersus archiepiscopum, ita ut audiendo eius nomen quilibet blasphemaret. Mira huius uiri patientia, et magne sanctitatis indicium. uolat ad innoxii antistitis aures tanti fama criminis, os tamen non mouetur ad iniurias. Inter tot aduersa cor manet immobile, ad nullam se uertens impatientiam. Gratias diuino semper agens nomini, sua hec confitetur noxia meruisse. Heu quid dicam, Augustine? non solum iniurias et opprobria ferre, ut possum, fugio, sed etiam quibusque uerbulis frangor; premia opto, nec de laboribus curo, quanquam sciam ad regna celorum non aliter quempiam, nisi laborum et afflictionum tramite peruenire. Quid enim aliud debeo iudicare, cum me a sanctis moribus et uita discordem inuenio, nisi et discordem in morte et premio reperiri? Flebilia et grauia mihi adsunt, si sanctorum uitam et meam recordor: miro quippe auditu sanctorum gesta reuoluunt homines, uti ego; et tamen nil ipsi uolunt peragere. Porro hoc ad meam detegendam insipientiam est, quod dicam. Pluries me ab eiusdem Siluani ore audisse scio, nunquam tam se felicem fuisse, quam cum se ab hominibus despici et conculcari cerneret. Creuit in tantum eius infamia, quod eius opinio usque ad Alexandriam, Cyprum, et per ciuitates affines pene ore omnium est delata. Atqui limen domus innoxii  antistitis calx tangere non audebat. Manens enim in supernis Dominus spectator omnium, suos sinit labi sanctos in tribulationum erumnas, ut tunc fideles patientia eos reddat; sed eos exigente necessitate in pressuris minime derelinquit. Reuoluto itaque anno quo diaboli astutia talia erga Dei hominem perpetrauerat, ciuitatem Nazareth, ut illarum gentium aliqualiter scandalum mitigaret, uir Dei occulte deserens, ad ecclesiam, in qua gloriosi Hieronymi humatum quiescit corpus, tanquam ad refugii portum ueniens, se in sepulture loco posuit oraturus. Quo per duarum horarum spatium sic manente, uir quidam nequitie spiritu inflammatus, in predictam ecclesiam intrans, sanctumque reperiens super sepulturam in oratione positum, ad eum uelut draco cucurrit, ei improperans quod mulierum mentes ad libidinosas suas uoluptates continue incitaret. Cui agnus innocens Siluanus se despici gaudens, humilitate solita, ut ista sepe ei diceret, blandis colloquiis inuitabat. Quod pessimus ille latro audiens, gladium ex uagina suo pendente lateri impudica trahens dextera, ipsum, ut in Siluani antistitis guttur immergeret, eleuauit. Cui cum hoc uerbum, Succurre, Hieronyme gloriose. uenerandus antistes opponeret; in guttur proprium eleuatum gladium immersit, uiri illius dextera retrouersa: et sic, ut decebat, seipsum uir nequissimus interemit, ut in lacum caderet quem effoderat. Admirabile hoc, sed non minus est mirabile id quod restat. Casu itaque alius superueniens uir nequissimus, hoc quod ultione diuina perpetratum fuerat, ut uidit, protinus gladium arripiens, a Dei uiro hominem illum estimans interemptum, Siluanum interficere conabatur. Ne nimia uerba loquar, id quod primo acciderat, huic euenit. Quin nondum uir iste secundus in terram ceciderat, cum duo alii uiri ecclesiam intrauere: qui id uidentes, diuini ignari iudicii, hoc tantum fuisse peractum scelus a Dei homine putauerunt. Quorum unus id pre alio graue ferens, furia uesanie undique inflammatus latro, cepit quantum poterat exclamare: Usquequo tua uiget malitia? Tu mulieres ad tuas libidinosas cogis uoluptates, et homines interficis in occulto! Certe tue hodie nequitie finis erit; et subito pro posse cucurrit, ut eum exstingueret uibrato et denudato ense. At ubi Siluanus more solito, Succurre, gloriose Hieronyme, exclamauit; uir ille, ut duo primi, se manu et ense proprio interfecit. uir autem alius, qui cum ipso uenerat, hoc intuens, tremebundus ob uisionem ad ecclesie fores cucurrit. Qui id quidem maleficiis factum putans, quantum poterat, exclamare cepit: Huc omnes accurrite; ecce maleficus Siluanus archiepiscopus non solum mulieres stuprat, sed suis etiam incantationibus necat homines toto posse. Fit his auditis nimius uirorum et mulierum concursus: uerberant acrem uoces, combustione dignum Siluanum archiepiscopum nequissimum acclamantes. Hec ad meas sonant aures. Tristis ego et lacrymans ad tantum pergo monstrum. Stabat agnus inter lupos atrocissimos seuientes ut canes famelici rabie non minima, mitissimus et letus tanquam fungens prosperis, nil dicens aliud nisi, Hoc iuste patior, quia in Deum meum peccaui grauiter. uerberatur uir innocens, capitur ab omnibus, ut ad supplicia tanto letior, quanto pena grauior, deducatur. At dum ego manu silentium populo, eius optans furorem nimium mitigare, insinuo, eo amplius iracundia et furore populus inflammatur. Cumque iam captus Siluanus extra ecclesiam duceretur, subito gloriosus Hieronymus, ut uisum est, de loco in quo iacebat surgens, tanto circumfusus lumine, quod radiis in eum intuentium oculi reuerberarentur, cunctis apparuit suo deuotissimo antistiti auxilia donaturus: qui sua dextera Siluani uenerandi capiens dexteram, his qui eumdem captum retinebant antistitem, uoce terribili ut eumdem dimitterent, imperauit. Tante autem fuit uirtutis hec uisio, ut antequam finiretur uox talis, omnes repente tantus timor inuaserit, quod omni uigore corporis destituti in terram uelut mortui caderent. Inter hec mulier quedam a  nefando spiritu obumbrata, catenis uincta, compedibus manicisque ferreis alligata, plurium hominum manibus, liberationis obtinende causa, ad ecclesiam deportatur. At ubi mulieris pes tangit ecclesie limen, ululatus et uoces terribiles, Miserere mei, gloriose Hieronyme, nam per te crucior ante tempus, diabolus emittere non cessabat. Cui Hieronymus gloriosus: Nefande, inquit, spiritus ab hac exi famula Dei, et tuas delege quas erga Siluanum struxisti fallacias, in Siluani forma omnibus te demonstrans. Tunc diabolus, ut gloriosus Hieronymus iusserat, ita ut ab omnibus Siluanus episcopus putaretur, apparuit, et rem quam fecerat ut infamem redderet Dei famulum, enarrauit. His dictis, diris clamoribus et ululatibus nefandus spiritus de templo disparuit. Quod ubi tam mirabile negotium est peractum, gloriosus Hieronymus antistitis sui dexteram non derelinquens: Quid optas, inquit uoce leni, Siluane carissime, tibi placitum faciam? At ille: Mi domine, ut me hic amplius non relinquas. Ad quem gloriosus Hieronymus respondit: Quod postulas, ita fiet; post me uelociter ergo ueni: et hec dicens, cunctorum uisui se negauit: interuallo autem hore unius facto Siluanus archiepiscopus exspirauit. Fit ob hoc cunctis stupor et admiratio inaudita: undique uirorum et mulierum, necnon et puerorum confluit multitudo: lacrymarum effusione terra madet; uoces, lamentationes, ululatus, gemitus, et suspiria in Rama sonant. Quilibet se reum eo quod in Siluanum commisisset, ueniam petens, clamabat. Per totam autem sequentem noctem gentium multitudo ab ecclesia non recessit. Itaque mane facto, clero ad antistitis funus preparato, corpus eiusdem ad Nazareth ecclesiam honore congruo deportatur, tam istius ciuitatis quam illius scilicet Bethlehem populi multitudine comitatum. In qua quidem ecclesia Nazareth, corpus illud uenerandum humauimus ut decebat. Longa certe uerba ac etiam admiranda, Siluani uenerandi presulis merita plene promererent; sed quia dicendorum pregrandis patet arca, eiusdem uenerandi presulis actus finiam, quedam alia non minus grandia breui uerborum schemate narraturus.



CAPUT uI.

Enarrandum puto quoddam satis mirabile, quod partim relatione ueridicorum testium didici, partim oculorum uisu. Duo uiri nobilissimi, in rebus transitoriis locupletes, licet catholice fidei, ueritatis inscii, tamen  satis boni, gloriosi Hieronymi mirabilia audientes, ex ciuitate Alexandria multis adunatis opibus, deuotione eiusdem feruidi ceperunt iter, ut eiusdem gloriosi Hieronymi reliquias uisitarent. Cumque iam incepto itinere quoddam, a tramite deuii, introissent nemus, ubi nulla hominum aut equorum uestigia uidebantur, beati Hieronymi inuocantes nomen, eiusdem se custodie tradiderunt. In eodem siquidem nemore quidam latronum habens sub se plures quingentis latronibus habitabat princeps, hos et illos ad aliquod predestinans iter, ut transeuntes interficerent, et ad eumdem et ceteros spolia reportarent. Is itaque princeps, hos transeuntes intuens, tribus conuocatis latronibus, ut ad eos interficiendum accederent, imperauit. Qui sui principis implere iussa cupientes, assumptis armis, illorsum uia qua gradiebantur Alexandrini, concito cursu tendunt. Magna quidem gloriosi Hieronymi merita, maiora et prodigia, forte, ut puto, a sanctis modicis talia nunquam uisa. Accelerant latrones ut transeuntes mactent. Sed dum prope fuerunt, quos prius solum cernebant duos, paulo post innumerabiles esse uident. Inter quos preibat uir tanto lumine circumlustrans, ut intuendi in eum aliqualiter fas non esset. Apprehendit timor, stupor et admiratio hos latrones: quid aliud possint facere nesciunt, nisi ad latrones alios remeare. At ubi iam forent a longe redeuntes retrouersi, solum duos homines, ut prius, reuiderunt. Mirantur nimis latrones, et se illusos arbitrantes, ceperunt ad transeuntes homines retrogradi. At ubi appropinquarunt, uti prius uiderant, tunc uiderunt. Magis ac magis stupefacti  latrones, cernentes in uacuum se redisse, terga uerterunt, et uelociter ad suum quid hi fecissent exspectantem principem deuenerunt. Increpat eos princeps, quid tamdiu peregissent. Sed cum rem gestam audisset, eos insipientes et fatuos existimans, duodecim aliis latronibus conuocatis, cum eisdem ipsemet uersus homines transeuntes meat cursum. A longe duos cernunt, sed propinqui, uti primi uiderant, sic et isti. Eorumdem protinus tremunt bases, trepidat cor, fiunt uelut amentes omni uigore animi destituti. Tandem in se redeuntes, eos latenter sequuntur, cupientes quid deinceps accidat, edoceri. Trepidant uero huius nescii transeuntes, hos uidentes homines, et inter se qui hi sint auide percontantur. Denique iam occasu solis inclinata die, cum quid in nocte faciant nesciunt, illos duodecim latrones uiatores existimantes, ad eosdem consulendum statuunt declinare. At ubi ad latrones ueniendi iter carpunt, eosdem latrones solum duos cernunt. Quo uigorem latrones adepti, transeuntibus et ipsi protinus obuiarunt. Qui omnes inuicem iuncti se simul salutarunt. Interim interrogant latrones, qui sint, unde ueniant, et quo pergant? At illi inquiunt: Sumus de Alexandria; inde uenientes Bethlehem petimus, ut gloriosi Hieronymi reliquias uisitemus. Ad hec latronum princeps: Qui, inquit, fuerunt uiri qui hucusque uobiscum tantummodo ueniebant? Mirantur hos talia fari uiatores, et se postquam nemus intrauerunt, neminem nisi ipsos et tres alios uidisse uel audisse dicunt. Que gesta fuerant, tunc latronum narrat princeps, illos obsecrans, ut ipsi ob quam causam hoc acciderit, si noscunt, uelint indicare. Quibus illi, non ob aliam causam, nisi quia gloriosi Hieronymi custodie se dederunt, hoc euenisse se putare dicunt. Ad hoc latrones, Spiritu sancto, qui ubi uult spirat, subito inspirante, omni quam prius habebant ferocitate deposita, in terram corum pedibus prouoluti, pro excogitatis flagitiis ueniam postulantes, illos ad latrones alios perduxerunt. Sed quod dicam, non minus patet ad contuendum. Hora prima noctis ad latrones exspectantes deueniunt: post hoc quid acciderat declarant, eosdem suppliciter exorantes, ut flagitiis solitis iam expulsis, ad gloriosum uisitandum cadauer Hieronymi secum irent. Fit his uerbis ceteris latronibus irrisio: promittunt siquidem suo principi, et illis aliis necem durissimam, si audeant amplius ista fari. Non cessantibus autem illis priora iterum loqui uerba, latronum quamplurimi canis rabie furibundi, mox in eos insurgunt ensibus denudatis. Et potuerunt quidem rhompheas eleuare, sed ipsis gloriosi Hieronymi auxilia postulantibus, enses deponere quamdiu illi, qui fuerant occidendi, a Hieronymo postularunt, nullatenus ualuerunt. O ineffabilis clementia Saluatoris, quot modis quos uult facit ad agnitionem sui nominis deuenire! Repente hec tam insueta omnis illa latronum uidens concio, altis Deo et glorioso Hieronymo uocibus debitas agunt laudes, eiusdem se uouentes reliquias uisitare. Facto igitur mane, plures trecentis hominibus qui tunc temporis ibi erant talia perpetrantes flagitia, cum eisdem Alexandrinis ex illo exeuntes nemore, ad gloriosi Hieronymi tumulum deuenerunt, cunctis tam insueta prodigia enarrantes. Baptizantur itaque gentiles Alexandrini, et cunctis mundi uanitatibus conculcatis, religiosam in quodam cenobio uitam ducunt. Latrones autem illi similiter ad lucem ueritatis, sancteque et laudabilis uite diuina gratia et gloriosi Hieronymi meritis peruenerunt.



CAPUT uII.

Sicut Constantinopolitanis litteris hac de re mihi specialiter directis transacto non longo dierum spatio intellexi, simile pene miraculum illi, quod supra fatus sum, duobus accidit Romanis iuuenibus a Romana urbe Bethlehem uenientibus pro gloriosi Hieronymi uisitando corpore. Quod tractabo sicuti breuius potero. Cum igitur duo illi iuuenes cuidam appropinquarent predio, a Constantinopoli per duodecim fere distanti milliariorum spatium, antequam predium a duobus milliaribus introirent,  eadem fere uia qua ueniebant, duos contigerat homines interimi. Quorum mortis rumore in predicto resonante predio, loci eiusdem uiri insimul congregati circumquaque quis horum fuerit interfector, ceperunt inquirere uehementer. Cumque diligenter perquirerent, adesse certum neminem, nisi predictos iuuenes, qui iam prope uenerant, reperientes, eosdem protinus tenuerunt, ab eisdem credentes fore homines interfectos. Mirantur itaque huius ignari iuuenes, et horum se nil scire totis nisibus protestabantur. At illi eorum pro nichilo computantes uerba, captos eosdem ad predium conantur ducere festinanter. Post hoc de predio, quod ad eosdem uiros iustitia non spectabat, cum accusationibus ad Constantinopolitanum dominum capti iuuenes destinantur. Et ne nimis longus fiam uerbis; quod non fecerant, tormentorum rigore iuuenibus iam confessis, adiicitur more solito sententia decollandi. Heu! quale cor audiendo tot lamenta innocentium, quos et iuuentutis et pulchritudinis maxima uenustas et ortus nobilissimus decorabant, posset se a lacrymis continere? Flentes itaque iuuenes, grauibus lacrymis pallidas facies irrigantes, ululatus, gemitusque et suspiria promere non cessantes: Gloriose, dicebant, Hieronyme, hoc talene est premium quod obsequentibus tibi prestas? est tale quod labore tui meruimus itineris? Heu Romana urbs nostri conscia ortus, non sic te credebamus nesciam nostre finis! Ad locum itaque tanti supplicii, ibidem gentium multitudine maxima exspectante, innoxii iuuenes ducuntur. O ineffabilis misericordia Dei nostri, qua celum redundat et terra, nec ullius ad se currentis obliuiscitur misereri! Flexis in loco, quo plectendi erant, genibus, in celum utrique iuuenes manibus eleuatis: Gloriose, magna uoce inquiunt, Hieronyme, nostre salutis et auxilii portus, nostreque spei anchora saluberrima et uitalis, hac inclina hora nostris indignis supplicationibus pias aures: ut si hoc, pro quo punimur, scelus non fecimus, tue liberationis opes pietate solita sentiamus. Quod si fecimus, exigente iustitia condemnemur. Hec ubi dixerunt, colla extendunt carnificibus ferienda, nil dicentes aliud quam, Succurre, succurre, Hieronyme gloriose! Quid mirum, si tot lacrymis cunctorum ad se currentium misericors opilex Hieronymus se a miserendo non potuit abstinere, cum circumstantium omnium et carnificum corda ad compassionem mouerentur? Eleuatis siquidem ensibus, iuuenum carnifices colla feriunt, sed colla percussionum signa, quasi porphyretici lapides forent recipiunt. Mirantur carnifices, credentes se ictus fefellisse, denuo eleuant ut plus possunt enses, et feriunt; sed tamen ut prius insensibilia iuuenum colla manent. At illi iterum atque iterum feriunt; sed enses quasi essent palee, iuuenes nunquam ledunt. Oritur ex hoc inter astantes admiratio, et stupor uehementissimus omnes capit. Hinc inde gentium ad tam insuetam uisionem confluit multitudo. Audit hoc et ipse sententie lator, et accurrit: iubet iterum carnificibus, ut, se uidente, denuo feriant; et tamen omnimode illesa iuuenum colla manent. Stupens magis ac magis iudex, tantique ignarus miraculi, nil scit aliud cur hec fiant, quam ueneficia cogitare. Precepit itaque ministris omni mora postposita, nudos tradi arsuros iuuenes rogi flammis. Circa illos mox copiosus ignis accenditur, infunditur lignis oleum et pix, ut eorum uita citius destruatur. Quid mirandum, si compos protegendi ab ensibus gloriosus Hieronymus, a flammis suos se inuocantes sedulis uocibus iuuenes potuit liberare? Sursum ignium flamme in immensum scandunt; at iuuenes sub alis consistentes Hieronymi gloriosi, salubriter permanent, ueluti in ameno si quiescerent uiridario et iucundo. Post hec iudex utrum hoc ascribendum miraculis an ueneficiis, certius cupiens experiri, ut si hi diebus octo suspensi uiuerent, quo uellent abirent soluti et liberi, censuit. Suspensis itaque illis, mox Hieronymi gloriosi presentia minime defuit, qui plantas manibus tenens pedum, illesos et uiuaces statutis diebus mirabiliter  conseruauit. Currunt igitur octauo die totius ciuitatis et circumadiacentium uillarum uiri, currit et iudex. Cernunt clare gloriosum miraculum, patefacientibus que uiderunt, qui ad custodiendos iuuenes fuerant deputati. Mirantur omnes, uocibus in excelsis laudes peragunt Creatori et Hieronymo glorioso. Mox de equuleo innoxii iuuenes deponuntur, et maximis honorum exsequiis ab omni populo uenerantur. uerum qui in urbem Constantinopolitanam capti cum dolore uehementissimo intrauerant, liberi honorifice et cum gaudio ineffabili exierunt, et tandem annuente Deo a multis Constantinopolitani populi comitati Bethlehem attingentes, ueneratione debita gloriosi Hieronymi reliquias uisitarunt: statimque deposita secularium omnium cura, cenobium in quo uixit gloriosus Hieronymus, intrauerunt; et uacantes die noctuque penitentie et orationibus, in celibe uita sanctitatis perspicue in predicto cenobio adhuc manent.



CAPUT uIII.

Magne admirationis, gaudii, deuotionisque precedens iuuenum miraculum exstitit, sed multe formidinis constat sequens, in sacris ordinibus maxime constitutis. Apud superiorem Thebaidem quoddam dominarum fuisse ante duos annos dicitur eximium et diues monasterium, omni pulchritudine et excellentia decoratum: in quo pene ducente domine uite honeste sub religionis reclusione continua decorisque moribus permanebant. Ad hoc, qui adsunt, figant aures, ne quod una hauserit auricula, fundat altera. Nauis quantumcumque sana sit et integra, modicum, imo, nil prodest, si alta uolens secare maria, paruum quod fundo mest foramen relinquat, ut dira naufragia non admittat. Cur hec sim fatus, presentis narrationis historia reserabit. Multis itaque pollens predictum monasterium uirtutibus, unum pessimum, quo ruit, simonie uitium retinebat. Nam instigante diabolo in eisdem dominabus hec obseruabatur abusio, ut si quam uellent in monialem recipere, non tantum intuitu caritatis et misericordie, recipiendeque bonitate, quantum recipiebant respectu pecunie. Nulla enim in monasterium intrare mansura poterat, nisi certa pecunie quantitas secum iret. In hoc itaque erat monasterio sanctimonialis quedam domina, etate grandeua, que ab infantia sua ieiuniis et orationibus seruiens omni resoluta ceno, Deo uixerat, que uitium illud quam plurimum abhorrebat. Cui nocte quadam, ut erat solita, in oratione posite, gloriosus Hieronymus apparens, locum illum immenso lustrans lumine, eidem precepit, ut ad Abbatissam ceterasque illius cenobii moniales mane pergeret, nuntians, quod nisi a peccato iam inueterato manum extraherent, ultionem diuinam subito exspectarent. His dictis disparuit. Perterrita uisione insueta sanctimonialis domina, quis hic fuerit iubens talia nuntiari, in seipsa auide pertractans, totam illam noctem peregit insomnem. Crepusculo dici adueniente, omnes in capitulo moniales pulsato tintinnabulo congregauit. Quibus admirantibus ad que forent tanta festinatione in capitulo conuocate; sanctimonialis domina ex earum assurgens medio, que uiderat et audierat, omnibus patefecit. Fit illico ex hoc monialibus cunctis irrisio; hanc exclamant fatuam, multisque garriunt derisionibus; hanc forte illa nimia ebrietate somniasse. Illa uero accepta contumelia, patientie scuto se muniens, de earum quidem pertinacia nimium dolens, sed de sua despectione gaudens, ad solitas rediit orationes, supplicans continuo, ne suis monialibus, quod audierat, eueniret. Transactis igitur diebus decem, nocte media predicte sanctimoniali domine hac pro re deuotis orationibus incumbenti, gloriosus iterum apparuit Hieronymus, eidem ut que prius nuntiauerat monialibus, denuo intrepide nuntiaret, allocutione mandauit benigna. Ad quem illa: Quis, inquit, es, domine, talia mihi mandans? Hieronymus, inquit, sum; et ab eiusdem euanuit oculis. Illa uero sciens earum duritiem, quid ageret, quidue diceret, nesciebat. Tandem malens a monialibus insana et ebria reputari, quam diuinis  contraire preceptis, congregatis iterum monialibus, que uiderat et audierat, uoluit intimare. Ast ut eam assurgere moniales pestifere conspexerunt, diuini nescie iudicii sibi de proximo affuturi, antequam uerba inciperet, e capitulo cum magnis cachinnationibus exierunt. Quin transactis insuper diebus tribus dormienti predicte sanctimoniali domine gloriosus Hieronymus ineffabili quasi societate uallatus angelorum, nocte apparens media eam excitauit, eique iussit protinus ut de illo exiret monasterio, nec subito futuram sententiam exspectaret. Cum illa uero multis lacrymis supplicaret, ne hoc fieret: gloriosus inquit Hieronymus: Ad Abbatissam et ceteras pergito, omni mora postposita, eisdem nuntians, quod nisi peniteant, hac nocte diuinam sentient ultionem: si autem in sua permanebunt duritia, statim exiens amplius in monasterio non moreris. His finitis abscessit. Hec igitur audiens sanctimonialis, anxia plenaque tristitiis, capitulum adiit, et campanam cepit uehementer, ut ad capitulum accederent moniales, pulsare. Quo Abbatissa de somno euigilans, cognoscensque ab hac fore campanam pulsatam, cum iracundia capitulum properauit. At ubi illam uidit, diris eam minis increpans, nullum uoluit audire uerbum, promittens quod nisi cessaret hoc agere, secum in monasterio amplius non maneret. Cui sanctimonialis domina: Ne tardes, inquit, queso, agere que promittis. Profecto me noscas hoc in loco amplius non mansuram. Gloriosus siquidem Hieronymus apparens mihi tantummodo hoc statim monasterio futurum iudicium patefecit. Hec audiens Abbatissa, deridere cepit, hanc estimans uesano capite ista fari, et ostiariam conuocans, iussit, ut hanc de monasterio protinus fugaret, mandans eidem, ut aliqua hora sic extra dimissam postmodum faceret introire, ut sic ab inceptis operibus iam cessaret. Hac de re leta sanctimonialis domina, quam citius potuit e monasterio est egressa; lacrymis tamen perfusa doloribusque repleta pro iis que monasterio nouerat euenire. Terribilis siquidem Deus fortis atque potens, et quis resistet ei? Heu! cur eum homines non formidant, scientes se nullatenus posse ab eius effugere manibus, ut eos magnum et inenarrabile iudicium eius non comprehendat? Saltem his miseri terreantur exemplis. Audiant qui in suis confidunt diuitiis, quique in ira concitant excelsum Dominum sue auaritie siccitate, quale huic monasterio a Deo propter pecunias faciem auertenti, de celo est iudicium iaculatum. uix bene limen ostii sanctimonialis domina excesserat, cum subito totum coruit monasterium, omnes opprimens moniales, ita quod ex eis uiua aliqua non remansit. Sanctimonialis uero illa in quodam uenerabili dominarum monasterio, quod est apud inferiorem Thebaidem, hactenus in sanctitate precipua uiua manet.



CAPUT IX.

Dignum censui premissis miraculis aliqua alia diuini contra peccantes manifesti iudicii declaratiua iungere; ut si forte preiudiciorum multitudine, peccatorum corda tenacia et plus quam lapidea in carnea uerterentur, cum se ob peccata cernerent belluas, rationem et cognitionem sui conarentur, ut fierent homines, adipisci. Abiecta etenim ratione, qua sunt homines, infra bruta animalia rediguntur. Grecorum quidam hereticus die quadam cum sacerdote quodam in Ierosolymitana ecclesia publice disputabat. Cumque sacerdos ob sue partis defensionem auctoritatem quamdam gloriosi Hieronymi allegaret, ut Greci destrueret rationes, temerario pestifer Grecus ore gloriosum fuisse Hieronymum, totius ueritatis lumen, mentitum non erubuit uoce fari. At qui uoce talem nequitiam perpetrauerat, uocem deinceps ullatenus non formauit.



CAPUT X.

Quidam insuper alius hereticus pestifer Arianorum, in quadam disputatione cuidam gloriosi Hieronymi auctoritatem contra eum inducenti, Ut mentitur! sua temeritate respondens, subito fuit diuina ultione percussus. Nam nondum uerbum uoce finiens, clamare per totum diem sine aliqua cessatione non desiit: Miserere mei, Hieronyme gloriose, quia a te  penis durissimus torqueor! Et hoc per totum illum diem quantis uocibus poterat clamans, hora completorii miserabiliter cunctis, qui ad hec concurrerant, cernentibus exspirauit.



CAPUT XI.

Hereticus quidam alius pestifere heresis ariane, cui ante meum obitum finem pius imponat Dominus, in ecclesia Sion gloriosi Hieronymi imaginem cernens: Utinam, inquit, sic te cum uiuebas meis manibus tenuissem; quia te meo gladio iugulassem! Hec ut dicta dedit, gladium euaginans tota ui ipsum in imaginis illius guttur infixit. Quam magnus iste Hieronymus tot faciens mirabilia, cui secundum sua opera similis non apparet! Potuit quidem imbecillis in imaginis gutture gladium figere dextera; sed de imagine gladium, et a gladio manum, quousque res innotuit, extrahere nullatenus fuit compos. Mox quoque ex percussionis loco tanquam ex hominis corpore uiui sanguinis unda fluxit, que usque modo pro miraculo declarando fluere nunquam cessat. Eadem insuper hora, qua res sic acta est, iudici in atrio existenti idem gloriosus Hieronymus cum gladio gutturi infixo apparens, pro offensione huiusmodi uindictam fieri postulauit, narrans equidem sibi factam; et hec dicens abiit. Stupefactus itaque iudex, cum ceteris qui astabant, ad ecclesiam properans, hereticum manu gladium infixum tenentem reperit. Qui protinus ut hi uiderunt, manum fuit compos a gladio remouendi. Captus itaque hereticus, in sua permanens duritia, ob aliud se non dolere, nisi quod uiuum non teneret Hieronymum, garriens, a populi multitudine lapidibus, lignis, ensibus, et lanceis iugulatur.



CAPUT XII.

Nepos meus Ioannes, quem agnoscis, omni fulgens pulchritudine, quem mihi in locum filii adoptaui, ut puto, tibi pridie quid ei euenerit, enarrauit: sed tamen ut prestantius memorie commendetur, silentio non transibo. Captus itaque idem Ioannes ante duos annos a Persis, et Persarum regis ministris uenditus, propter eminentem suam pulchritudinem ad regis exercenda obsequia deputatur. Cumque per annum in curia non paruo dolore et tedio permansisset, eodem reuolutionis anni die, prandenti regi seruiens, pre tristitia se a lacrymis non potuit continere. Hoc rex intuens, lacrymarum ab eo auide querit causam. Qua comperta, in quodam eum castro custodiri fecit. Ibi nocte quadam existenti diris lacrymis undique madefacto, in somnis eidem gloriosus Hieronymus ueniens, manumque eius, ut sibi uidebatur, capiens, ad ciuitatem Ierusalem secum duxit. Expergefactus mane, putans se in castro a militibus retineri, in domo, qua maneo, se inuenit. Qui admiratione uelut amens, utrum in castro uel in domicilio meo staret, nullatenus discernebat; in se postremo rediens, emissa uoce dormientem familiam excitauit. Currunt igitur ad me famuli, adesse Ioannem ineffabili gaudio nuntiantes. Quare dubius accurrens, quem a Persis uinctum putabam, presentem cerno. Quo quidem, quod ei acciderat, enarrante, Deo et glorioso Hieronymo laudes maxime persoluuntur.



CAPUT XIII.

Sanctimonialis quedam domina, omnium pene pulcherrima feminarum, etate iuuencula, sed animi sapientia ualde cana, beati Hieronymi deuotissima, in quodam cenobio dominarum multa sanctitate, ut opinor, adhuc uiuit: cui, quod audies, dicitur contigisse. Sit mulier hec aliis in exemplum, que huc illucque per plateas et uicos discurrere non cessant, sua stultorum hominum illaqueantes animas uisione. Nullo tot diabolus animas recte capit, quot laqueo pessimo mulierum. Sanctimonialis hec, ut omnium dominarum testimonio comprobatur, nunquam, nisi eam maxima compellat necessitas, extra suam cellam gradum figit: neque enim aliud agit opus, quam aut orationibus uacat, aut lectionibus et meditationibus implicatur, aut corpus reficit dormiendo. His durus serpens antiquus diabolus operibus inuidens, ut eam a sancto proposito reuocaret, cuiusdam nobilissimi iuuenis animum in eiusdem sanctimonialis in tantum incitauit concupiscentiam, quod nil poterat die noctuque  aliud, nisi quomodo posset eam attingere, cogitare. Circa monasterium ueri luminis obcecatus continue pergens, nullum remedium aliud reperire quibat. Tanta namque inscitie nube caligabat, ut multoties se suis perniciosis turbatum affectibus cernens, uoluerit se aquis tradere suffocandum. Stulti amoris stultum iuuenem ita catena de die in diem stringit, ut hec ad sanctimonialis aures insinuare ob illius non audeat pudicitiam. Qua de re omni ad hoc auxilio destitutus, quemdam inueniens magum, ueneficia, demonum incantationes nefandis artibus exercentem, magnam promittit, si, quod optat, adeptus fuerit, pecunie quantitatem. Tunc magus ueneficiorum suorum carminibus euocatum demonem decipiendi causa nocte media festine ad sanctam destinat monialem. Ad cellulam itaque accedens demon transire ultra cellule, Hieronymi imaginis in cella picte timore nimio, nequit limen. Mira res, Augustine, ut multiplicibus patet exemplis; tantus gloriosi Hieronymi timor diabolo inest, ut etiam sue picture non audeat apparere. Nam si cui ab eodem obsesso corpori pretiosa demonstretur imago, ab eodem continuo diabolus effugatur. Igitur commissum stupri opus nequam spiritus desperans ad mittentem reuertitur, sibique negari ad monialem introitum pandit ob gloriosi Hieronymi imaginem in cella pictam: quem deridens magus dimisit. Moxque euocatum alium demonem quam potest mittit citius ad huiusmodi opera finienda, fitque secundo id quod primo. At secundus per horam forte manens coactus, excelsas cepit uoces emittere: Si me, Hieronyme, hinc sinis recedere, huc ulterius non reuertar. Ad hec stupefacta mulier, que in orationibus in cellula inherebat, quis istas fundat uoces, nimio pauore percontatur. Non cessante diabolo sic clamare, excitate illius cenobii moniales, timore percusse grandi, tremule ad illam accurrunt cellam, cruce Domini preeunte. At ubi illum fore nequam spiritum sciunt, eumdem coniurant, ut debeat, qua de causa uenerit, intimare. Narrans itaque diabolus rei seriem, seque gemitibus et ululatibus pandens catenis ignis uinctum a Hieronymo retineri, rogat eas ut suis mereatur precibus abeundi gratiam inuenire. At ubi hec moniales audiunt, Deo et glorioso Hieronymo laudes reddunt, suppliciter postulantes ut demonem hunc nullatenus reuersurum de eodem cenobio effugaret. uix orationum uerbis finitis, diabolus magnis stridoribus ex eodem loco recedens magum adiit; eumque capiens, tantis uerberibus et cruciatibus flagellauit, ut per multa horarum spatia aliquod uitale signum uix appareret, diris clamans uocibus: Mei cruciatus causa fuisti, ad illam me destinans monialem; certe in te eisdem uerberibus uindicabor. Inter hec autem uerba tam horrida magus cum se pene perniciei proximum cerneret, suas uidens artes nullum sibi auxilium adhibere, ad totius refugii portum Hieronymum gloriosum iam naufragus se dirigens: Gloriose, inquit, Hieronyme, huic ad tuam clementiam subueni misero accurrenti, ei solita misericordie dona pregrandia non denegans. Promitto namque, si tuis hac hora adiutus auxiliis, perniciei tam horribili non succumbam, quod deinceps cunctis exutus fallaciis, a tuis obsequiis non recedam. His finitis, uelut fumus, ab eodem nequam spiritus euanuit. Per annum autem idem iacuit uerberibus afflictus magus in tantum sui corporis impos, quod nonnisi alieno auxilio potuit se mouere. Mox idem accepta penitentia magus, antequam de lecto surgeret, cunctis combustis codicibus, quibus artes illas nequissimas exercebat, uenditisque omnibus que habebat, et pauperibus erogatis, completo anno in illa se ob penitentiam peragendam in quadam spelunca claudens, eremo in qua per quadriennium gloriosus stetit Hieronymus, multa sanctitate uite et penitentie asperitate pollet. Huc, queso, iuuenes omnes currant, et insani iuuenis exemplo discant, ne quod illi contigit, sibi postmodum doleant contigisse. Insanus itaque iuuenis tantis circumligatus luxurie laqueis, uidens se omnimodo sue miserrime uoluptatis desiderio nefandissimo  defraudari, quadam nocte laqueo se suspendit, et sic se infelix temporali uita, quin potius et perpetua priuauit. Ecce quot malorum causam turpissimum luxurie uitium fore liquet. Nihil tam ruine anime pariter et corporis promptum, quantum istud nequissimum arbitror scelus. Ex ipso namque homicidia, ebrietates, contentiones, et pene uniuersa oriuntur mala, ut ueteris et Noui Testamenti infinitis patet exemplis, necnon et continuis manifestisque experientiis declaratur. Ad hoc autem ut maior iuuenibus detur astutia se tuendi , aliud censui exemplum mei nepotis Rufi, etatis forte annorum decem et octo, quanquam dolore nimio, subrogare.



CAPUT XIu.

Non est ambiguum, ista que incipio enarrare, magnis tribulationibus mee memorie reuocari, sed tamen  ut omnibus et maxime iuuenibus proueniat in exemplum, silentio illa nequeo preterire. Nepos quidam meus, Rufus nomine, utroque priuatus parente, anniculus ad meas deuenit manus, qui utinam ex matris uisceribus non exiisset, ne illi quod sustinet, contigisset: quem tanta diligentia suo infortunio enutriui, ut a pluribus a me genitus putaretur. Crescens itaque in diem puer infelix, etate, sed non sapientia, ingenti pulchritudine corporis, sed non anime, decorisque et probis moribus, honestate, bonitate, et multe sapientie elegantia; quanquam uane decoratus, a cunctis dilectione superflua colebatur. Is namque in decimo octauo etatis sue anno imbecillis et miserrimus exspirauit. Propter quem tantus ab omnibus insonuit luctus, ut uix per mensem finem potuerit inuenire. Sed certe luctus pro eo, quod euenerat, non suffecit. Ast ego eius nimie incumbens dilectioni, pluries gloriosum rogaui Hieronymum, ut mihi quid nepoti meo acciderat, reuelaret. Igitur meis annuens gloriosus Hieronymus precibus, obtinui quod gliscebam. Oranti enim mihi die quodam hora nona, tantus euenit fetor, quod naribus nullatenus poteram tolerare. Hec dum mecum tacitus reputans, unde hic tantus adesset fetor, admirarer; supra meum uerticem eleuatis oculis infelicem nepotem uidi terribilis uisionis, ita quod in eum uisum imprimere non audebam. Nam catenis igneis circumligatus, fornacis instar flammas fetidissimas eructabat. Ad hanc itaque uisionem subito me tam uehemens timor irrepsit, ut dum pluries loqui uellem, formandi uocem nullatenus compos eram. Postremo aliquantulum in me rediens, si meus erat nepos, uoce cepi perquirere tremebunda. Ad hec ille ululatibus et suspiriis: Utinam, inquit, non fuissem, ne tam diris essem cruciatibus deputatus! Nam scias me tartareis mansionibus perpetuis temporibus permansurum. Heu! quid dicam? His dictis tantus mihi dolor affuit, ut sim pluries admiratus quomodo uita protinus non discessit. Longis autem expletis colloquiis, ab eodem sciscitatus fui cur diuine fuisset misericordie sic expers, cum in mundo tot uirtutibus sic polleret. Pro nulla, inquit, me scias causa fore damnatum, nisi quia in ludis maxime delectabar. Et quia in morte accepta penitentia quasi stulta ignorantia postposui confiteri, diuinam non merui ueniam adipisci. Et hec dicens, a meis disparuit oculis. Talis autem, eo abeunte, remansit fetor, ut in locum illum hactenus nullus audeat introire. Ecce quantum turpissimum ludi scelus diuine abhorrent maiestatis oculi. Timeamus ergo, ne nos bonorum rapiat inermes tam repentinus interitus, ne non penitere nos uitiorum contingat, dum tempus inest, quia postmodum penitentia foret frustra. Ut igitur Christianus tante ruine ludi procul effugiat nefas, imo ut omnium memoria deleatur, exempla alia quedam, quam breuius potero, surrogabo.



CAPUT Xu.

In Samaria, quindecim nondum expletis diebus, dum miser quidam ludens, quasi omnia que habere poterat consumpsisset, gloriosi cepit Hieronymi nomen ausu temerario blasphemare. Quem nefanda blasphemie uix finientem uerba, uidentibus et stupentibus cunctis, mox e celo fulmen ueniens  interemit.



CAPUT XuI.

Tribus aliis in Tyro ludentibus hoc accidit quod enarro. Cum enim illi suum uellent incipere ludum, ut ii qui se hoc ab eisdem audisse, et totam rei seriem etiam se uidisse fantur, et referunt, sic dixerunt: Quamcumque potes exsere uim, Hieronyme; quia te inuito ludum istum alacriter finiemus. His ita dictis suum inceperunt ludum, quo quidem primordiato, quasi uno elapso instanti, se terra aperiens, illos solum absorbuit, ita ut nil ex eis amplius fuerit uisum.



CAPUT XuII.

Quod uisu noscitur, uerissimo testimonio comprobatur. Idcirco que dico, quanquam multis possent comprobari testibus, tamen me ipso teste, qui ea uisione propria didici, comprobabo. Iuxta meam in qua in Ierusalem habito edem, nobilissimus quidam miles fuit, transitoriis nimium locuples, qui unicum habens filium, eiusdem stultissimi amoris cecitate percussus, non solum a prauis eum non corrigere, sed etiam eum ipsemet praua instruere conabatur. Parentes fatui et isti similes, mentis, queso, oculos huc inclinent, ut quis finis eueniat, non ignorent. Multi enim homines magnas anime et corporis inciderunt ruinas ob prauorum parentum insipientiam. Crescens namque illius militis filius, cunctis moribus bonis destitutus, de die in diem peierando, totum suum tempus amittens in ludis et blasphemiis, cunctisque immunditiis, patre causante, annum attingit duodenum. Qui quodam aduesperascente die solitis cum patre ludis insistens, ludum eodem, ut gliscebat, non habente, primo prorupit in hec uerba: Si quid ille potest Hieronymus, qui ludos prohibet, iam exserat; nam se inuito hinc non nisi uictor exsurgam. uerum hec duntaxat ipso prosequente, nequam spiritus teterrimi hominis specie, cunctis uidentibus, locum in quo ludebat ueloci gradu adiens, eumdem puerum infelicem rapuit. Sed quo eum detulit, nulli hactenus hominum est compertum. uerum. ut puto, eum detulit in infernum. Eadem namque hora casu ad quamdam mee domus fenestram, que loco, in quo ludentes degebant pater et filius, ex opposito sita est, me posueram, ex quo me uidere fuit necesse ueritate perspicua seriem tam formidande rei geste. Discant ergo iuuenes in iuuentutis tempore, quod ceteris est prestantius, expetendis moribus se fulcire, ne uilibus caducisque moribus iuuenilis animus informatus, statum in canitie nequeat permutare. Quod enim noue charte inscribitur, de facili non deletur. Discant etiam parentes fatui filios correctionibus et uerberibus erudire, nec uitiorum sinant uepres radices figere non faciliter euellendas, ne flendi et hic et in futuro cedant euentus. Nam, nisi fallor, ad eternorum gaudiorum patriam deueniendi arctissima, et sine ambiguitate aliqua a paucissimis certe cognita exstat uia: eundi ad perdiditionem iter latissimum, et multis imo pene infinitis limitibus plenum fore constat. Quodlibet enim mortalium peccatorum ad perditionem suum tramitem struit: quo dum hominum non solum Paganorum, sed etiam illorum quos sacri Baptismatis unda lauit  maiorem fore liquet numerum multiplicibus insistentium flagitiis, quorum nulla pene unquam cognoscitur emendatio: quinimo  pariter bonis et malis hominibus consideratis, non est qui faciat bonum, non est usque ad unum, sed omnes post suas improbas et pessimas ambulant uoluptates. Consequenter concludi debet, quod ad eterne beatitudinis gaudia rarissimi gradiantur. Infinite, quinimo omnes pene sacre Scripture auctoritates hoc testantur. Infinita siquidem exempla possemus perspicaciter intueri ad huiusmodi ueritatem sufficientius demonstrandam. Hoc ex omnibus unum censeri decet, nec ab hoc discrepare potest, nullum scilicet ad eterna modo aliquo peruenire posse gaudia, nisi omnibus non particulariter, sed totaliter uitiis exstirpatis, uirtutum studeat itinere festinare. His iam fine dato, exempla et prodigia quedam iam huius operis fini propinquus  breuiter introducam. Et duo precipue admiranda, que a uenerabili uiro Nicolao Cretensis insule archiepiscopo referente didici, primo dicam.



CAPUT XuIII.

uenerabilis idem archiepiscopus pridie gloriosi Hieronymi deuotione nimia Bethlehem ueniens, ut eiusdem cunctis honoribus colendas reliquias uisitaret. ut totus caritate feruidus, redire noluit donec me sua gratissima uisitatione eximiis letitiis adimpleret. Qui  ut gratissima mihi donaria superabundantissime more solito impertiret, me uisitare minime contentus, mecum dignatus est iam diebus pluribus commorari; et etiam adhuc manet, quod utinam tempore longo duret. In Christo namque, Augustine carissime, uenerabilis idem pontifex te salutat. Quam pluries igitur mihi suorum uerborum auido uenerabilis idem pontifex enarrauit, hoc tale in ciuitate Candia contigisse. Sacerdos quidam suus sue maioris ecclesie custos, impudicus, luxurie et ebrietati deditus, nondum completo anno de hoc seculo migrauit. Cuius corpore in ceterorum sepulto barathro sacerdotum, ut eius punitio cunctis innotesceret ad exemplum, subsequenti nocte tantus in ecclesia, eiusque cemeteriis fuit strepitus, quod rumore nimio in urbe illa commorantes excitati, pauore ingenti uelut amentes ad ecclesiam cucurrerunt. Stant itaque omnes circa ecclesiam, strepitus uehementes, campanarumque sonitus audientes. Diuinam quidem exorant clementiam, quatenus cur ista fiant, debeat reuelare; sed nullum exanditionis sentiunt adiuuamen. Diluculo hoc cessante, cuncta que fuerant in ecclesia reperiunt reuoluta, et quasi undique flammis ignium uiolata. Ad hoc memoratus pontifex orationes indicens populo, quid sequenti eueniat nocte precipit exspectari. Ne nimis succumbam uerbis, sequenti nocte duplex strepitus et pauoris tribulatio est secuta. Qua de re, repletus populus amaritudine et dolore, cernens nullum sibi a Domino adiutorium euenire, sicut uulnerati qui in monumentis proiecti dormiunt, existebant. Die autem illucescente, omnibus in ecclesia ad orationes congregatis, gloriosus Hieronymus subito septies sole splendidior in ecclesiam ueniens ad altareque gradiens cunctis uidentibus et mirantibus, per horam fere sub silentio manens, obstupenti populo, hoc propter sacerdotis illius miserum cadauer sacris indigne locis conditum ad terrorem peccantium contigisse intimauit: eique mandans ut cadauer miserum tartareis post resurrectionem omnium mansionibus deputandum, dissepultum flammis traderent protinus concremandum: alioquin incepta pestilentia non abiret. Et sic ab intuentium oculis est inuisus. Quod ut ordinauerat, letabundus populus protinus adimpleuit, Deo et beato Hieronymo laudes precipuas persoluendo: et sic pestis illa cessauit. Qui deinceps beatissimum Hieronymum omnes unanimiter deuotione maxima inceperunt colere.



CAPUT XIX.

In eadem insuper ciuitate quidam pulcherrimus exstitit iuuenis, Titus nomine, honestis moribus luculentus, carnali non ignobiliori natus progenie, prediues ualde, totam pene deuotionem et fiduciam habens in beato Hieronymo. Hic siquidem iuuenis uirgineo nitens candore, in eiusdem sancte uirginitatis proposito usque ad uicesimum annum probis uite moribus perdurauit. Quo tandem tempore completo, sui fratris nefando consilio incitatus, spretis tam nobilissimis uirginitatis gemmis, auri pretiosissimum metallum calcans, ad carnis spurcilias et lutum ac fetorem uehementer declinans, puellam quamdam omni pulchritudine corporis renitentem sibi in matrimonio copulauit. Cuius amoris retibus ita se capiens, quod aliud preter ipsam poterat minime cogitare, de die in diem cepit diuina obsequia obliuisci. At quia miser dereliquit iustitiam, oblitus fuit Deum alentem se; oblitus fuit sibi Dominus misereri. Completo namque anno, quo cum puella iuuenis insensatus steterat, non ut matrimonio fungeretur, sed causa explende libidinis copulatus, suggerente diabolica astutia, iuuenis frater puelle illaqueatus amore, auide  diu querens eius amplexibus frui, tandem quod optauerat est adeptus. Huc accurrant iuuenes, et exemplo iuuenis sint experti. Fiunt nota iuueni puelle uiro iam peracta. Tacens idem cogitat auide quo ualeat modo rei certitudinem reperire. Exspectat diebus aliquot se simulans hoc nescire. At die quodam ordinat urbem deserens peregre proficisci. Et latens per diem in ciuitate, nocte media domum ueniens, reseratis seris a puella seruitrice clam, ut prius simul ordinauerant ambo, usque ad thalamum in quo eius frater et uxor in lecto stabant, procedens sibi postulat aperiri. Mirantur illi, et timore perterriti uehementi, pulsanti negligunt ostium reserare. Tandem confractis seris thalami, iuuenis ira et furore nimio fornacis instar ardentis undique inflammatus, uxorem primo euaginato gladio interfecit; deinde sub toro proprium latitantem fratrem inueniens interemit. His ita gestis ex ciuitate exiens, multo tempore per mundum huc illucque errans, cum quibusdam aliis cepit quosdam transeuntes in itinere depredari, ac etiam iugulare. Permanenti itaque eidem Tito per decem annos talibus negotiis implicato, gloriosissimus Hieronymus salubre refugium et uitale, die quadam iam aduesperascente luce, in modum mercatoris se monstrauit, ne ille solummodo habite deuotionis premiis priuaretur. Nam ille quanquam tot et tanta uitia abhorrenda continue exerceret, tamen in beato Hieronymo deuotionem aliquam retinebat, ita ut eidem quotidie se commendans, boni aliquid diebus singulis ad eius honorem facere nullatenus postponebat. Cernens itaque Titus mercatorem, nefandis sociis ad solita nequitie opera conuocatis, concito cum eisdem pergens cursu uibratis lanceis Hieronymo mercatoris instar obuiat uenienti. Moxque in eum insurgens, a sociis eumdem precepit retineri, donec eius lateri gladius infigatur. Deinde manum eleuat interficiendi gladium retinentem, ut scelus tantum ualeat iam explere. Ad hec Hieronymus gloriosus: Amore, inquit, Hieronymi, quem tu diligis, aliqua loquendi breuis licentia mihi detur: postmodum si uolueris, facito id quod optas. Ad hec et Titus: Amore, inquit, eius quem nominasti, et loquendi et uiuendi licentia tibi, ut postulas, concedatur: tantum que portas mercimonia iam depone. At gloriosus Hieronymus: Ego ipse sum Hieronymus, qui huc propter tuam liberationem ueni, ne mihi a te impensa obsequia in uacuum preterirent. Te tot, que gessisti, peccaminum iam peniteat, ad teipsum redeas; ne formides: hucusque me noueris propter tuam salutem et anime et corporis supplicem pro te apud iratam diuinam iustitiam exstitisse, ne in te dignas tibi seuitias exerceret. Ad penitentie igitur quam citius perge callem, et peccatorum onera iam depone: alioquin me tui custodem et apud Deum supplicem non habebis. His dictis Hieronymus gloriosus ab illorum oculis disparuit. Ad hoc stupefactus Titus  timore et admiratione tam ingenti ad terram procidens, per horam non potuit eleuari Tunc subito in Titum, et qui cum illo erant, Spiritus sancti gratia est effusa, et lux eos celitus illustrauit. Qui protinus in uiuos alteros iam mutati, spretis cunctis spurcitiis uitiorum, ad penitentie tramitem rediere: deinde ad eremorum antra deuia et ignota properantes, in magnis se corporum asperitatibus, et uita sanctissima tradiderunt.



CAPUT XX.

Miraculum aliud quod ueridicorum testimonio solidissime in superioribus Aegypti partibus peractum intellexi, quatenus hominibus et maxime iuuenibus quantumcumque castis proueniat in exemplum ad euitandum periculum mulierum, precedenti miraculo addere cogito fore gratum. Monachus quidam iuuenis et decorus, honestate precipuus, moribus maturus, qui senex uirginalis pudicitie custos, cunctisque illius monasterii monachis speculum sanctitatis, gloriosissimi Hieronymi amator deuotissimus fuit, duodecim degens annis in monasterio, continue orationibus uacans, et studio Scripturarum. Hic amore castitatis timens, ne cor aliqualiter uiolaret, mulierum  uisus ineffabiliter abhorrebat, ita ut earum memoriam formidaret. Huic proposito diabolus antiquus serpens, et hominum inimicus, inuidens, sue nequitie inueterate contra eum dolos et artes multiplices incitauit, continue cogitationum stimulis iuuenem pessimus tentator affligens, die noctuque a tentationibus duobus mensibus non cessauit. Iuuenis uero prouidus sese Domini et beati Hieronymi, cuius dilectionis ardore feruebat, commendans custodie uictrici, tentamenta diabolica ieiuniis et orationibus triumphabat. Confluant huc, queso, iuuenes atque senes, et quanti sit casus mulierum fallax pulchritudo, hic doceantur, maxime per exemplum. Cernens se asperis perfidus diabolus a iuuene superari, tanquam leo rugiens subtiliores nocendi artes cepit querere, ut iuuenem deuoraret. Fit itaque inter eos pugna grauis. Hinc astutiis consuetis castra aduersus iuuenem struit pessimus inimicus; hinc iuuenis orationes et gloriosi Hieronymi protectio castrorum sternunt munitiones, et uires eorum triumpho nobili uilipendunt. Interea genitoris ad mortem egrotantis uisitationis causa ingruente, ex monasterio in ciuitatem ad paternam edem uenire iuuenis est compulsus. Nam se pater dolore nimio moriturum, si uisione frustraretur filii, crebris clamoribus acclamabat. Ob hoc dolens monachus, timens ne mulierum uisu cor mundum et uirgineo candore nitidum uiolaret, potius  erga patrem crudelitatem uolebat propter Dominum exercere, quam eidem infirmanti compati a monasterio recedendo. Sciebat enim monacho nil tam nocuum, detestabile, et mortale, quam uicos et ciuitates et gentium multitudinem circumire. Nulla certe permanet in homine quies mentis, qui multorum uerbositatibus et uaniloquiis implicatur. Quod aqua piscibus, monachis idem precipue silentium operatur. In paterna itaque manens ede monachus, diebus tribus tedio tam uehementi affectus est, quod sibi potius uidebatur tetris se fore carceribus mancipatum. Completo die tertio, dum eum cum sorore sua quadam pulchritudinis inaudite, infirmitatis causa patris crura simul contingeret confricare, casu sororis dextera eiusdem tangente dexteram, tam diris libidinis et eiusdem sororis inepte et abominabilis concupiscentie fuit subito iaculis cor eiusdem monachi instigante diabolo uulneratum, quod pene eam ad illicita, et omnino ab hominibus abhorrenda, nisi exstitisset timor uerecundie, inuitabat. Heu! quid dicam? que monachis illis inerit obseruantia castitatis, qui continue mulierum uisibus potiuntur insimul colloquendo? Sic manet in castitate homo faciem intuens assidue mulierum, sicut manet palea stans in igne. Fallax certe et ruine maxime propinquus casus, ineuitabileque periculum est femine pulchritudo. Timor certe monacho euenit, quem timebat; et sibi accidit quod tanto tempore uerebatur: nec sine exemplo maximo aliorum, non illud iussum est parentibus obedire, in quo anime periculum formidatur. A monasterio inuite monachus egreditur; sed ardore libidinis tam nefande cor inflammante, nil aliud quam sororis hoc nescientis scelus faciem improbis oculorum uisibus uidere cogitans, nullum pene unquam fuisse monasterium recordatur. Sanatur interim pater; at monachus excusationibus adinuentis tardat de die in diem ad monasterium remeare. Manente eodem in paterna domo tribus mensibus, hinc monachos, hinc patrem maxima mouit admiratio, omnemque familiam, cur istum tam uehemens irrepserit mutatio, et alteratio inaudita. Ignorant siquidem rei causam, idcirco effectum eos contingit ignorare. Ad monasterium cum duobus ad se ex monasterio destinatis monachis tandem reuertitur, illud referens tedium redeundo, quod prius detulerat exeundo. Cepit itaque in monasterio corpus degere monachi, cor uero a sorore aliqualiter non recedit. Hoc sibi fit studium Scripturarum, ut attingat pessima que affectat; hec contemplatio diuinorum, ut peccatorum modum inueniat explendorum. Percutitur  alienus sui, et a ueritatis cognitione deuius continue a diabolo, cuius iugo grauissimo imbecille collum submisit libidinis noue telis. Sicut fumus deficiunt dies eius, confringuntur sicut in frixorio ossa eius, et infirmatur in doloribus uita eius; irrationabili fit similis animali. Obliuiscitur in toto diuinam clementiam exorare, tota die cogitans, quis modus appareat nabilis, ut poculum mortis ualeat degustare. Heu! quam sunt inopes et miseri, et omnibus bonis egentes et exsules, qui a Domino se elongant! Tanto fit peius brutis animalibus uir in peccatis, quibus ab anima Deus maiori spatio elongatur, quam id quo celum a terra distat, et oriens ab occasu, quam ab eisdem prestat, cum diuina gratia est fulcitus. Cogitanti denique monacho, ueritatis luminis nescio, nefandissime et auditui horribilis uoluptatis adipiscende reperire modum, mali consilii seminator diabolus, hoc sibi tale insinuat consilium occulto cogitamine uani cordis; ut scilicet intempeste noctis medio, cunctis dormientibus, ueste deposita monachali sumptoque habitu laicali, ex monasterio exiens, paternas clam adeat mansiones, et domum crepusculo noctis latenter intrans sub toro sororis lateat, donec dormiente ipsa ad eamdem accedat, sue uoluptatis libidines expleturus. Placet insane mentis imperitie consilium erogatum, studetque ipsum toto posse quam potest breuius effectui mancipare. Sequentis igitur aduenienti noctis medio, sub silentio ad fores cenobii claues gerens manibus properat; sed ad ostia ueniens, per totam illam noctem huc illucque discurrens, quo sint in loco posita, non inuenit. Stupore et admiratione perterritus, cur hec sint nesciens intueri, iam matutinali qua ad laudes debitas dominicas monachi excubabant, propinquante hora, compellitur ille ad cellulam retrogredi. Manet in cellula ille admirans per diem illum; proponit sequenti nocte facere quod non fecit; audet imbecillis dextera que non potest; sperat stultum pecus contra leonem pugnans triumphi gloriam adipisci. Quid, insensate, reris? putas agere uile pecus, que leo fortissimus Hieronymus contradicit? Cessa imagini gloriosissimi Hieronymi genua flectere, ipsum ulterius non salutes, et tibi potestas protinus concedetur, ut cadas in foueam quam effodis, ut dira naufragia iam admittas. Non possunt impensa gloriosissimo Hieronymo seruitia, quoquo modo fiant, mercedibus uacuari. Retinebat siquidem in cellula monachus ille deuius et errans, et diabolico dominio mancipatus, imaginem gloriosi Hieronymi tabula insignitam, cui diebus singulis antiqua consuetudine flectens genua, se eidem pluries commendabat. Idcirco ut eius mira clementia cunctis innotesceret, illo eum die retinebat ne malum faceret quod uolebat. Ignorans uero hec ille monachus, subsequenti nocte ad cenobii iterum fores pergit. Sed quod precedenti nocte fecerat, id hac fecit. Ne igitur inheream uerbis, per unum fere mensem singulis noctibus continuo hoc euenit. Completo itaque, ut puto, mensis circulo, in somnis beatus Hieronymus sanctissimo cuidam illius monasterii monacho apparuit in strato suo quiescenti nocte, eidem reuelando quid iste monachus faciebat, mandansque illi ut debeat eidem monacho sic erranti declarare, quomodo ipse eum ob sibi impensam reuerentiam custodiuit, ut ostia non uideret ad cogitatum perpetrandum scelus; et quod nisi sibi uelox de inceptis subsequatur emendatio, sese de ipsius custodia remouebit; discessitque protinus ab eodem. Mane autem facto, que uiderat monachus, alteri monacho enarrauit. At ille se, quid hic dicat, non intelligere pluribus detestans sacramentis, cepit dicere propter cerebri uacuitatem hec somnia euenisse. Tacet monachus et recedit. Hic gaudens proponit nocte sequenti, nullam amplius exhibens solitam Hieronymo reuerentiam, ostia monasterii ad nequam opus quod tamdiu affectauerat peragendum, ad suum libitum reserare. Ut breuiter dicam, quod miser diu hianti animo cogitauerat, mala operandi a Hieronymo, honore  solito priuato, sibi tradita potestate, ut uoluit sic effecit: sed tamen in fine gloriosissimi Hieronymi clementia non defecit. Recedens itaque ille de monasterio nocturna hora, alieno habitu occultatus, patris domum adueniens per diem illum undique circumiuit. Cumque noctis crepusculo domum intrasset, ad lectum in quo uirgo soror quiescere tunc solebat, clam procedens, tamdiu sub eodem latitauit, quamdiu sororem dormire potuit estimare. Tunc idem exiens, exspoliatis uestibus sororis se dextero lateri applicauit. Ad hec soror leui somno dormiens excitatur, et uirum iuxta se manu sentiens, admodum expauescens, diris emissis clamoribus ad se omnes pariter euocauit. Currunt ad puelle thalamum cuncti cum lumine, et tandem in lecto inueniunt hunc iacentem. Mirantur parentes et stupent, cernunt hoc cuncti qui cucurrerant, et condolent. Interrogat a filio pater discriminis tanti causam, reatum suum filius silentio confitetur. Ut enim dixi, uoluit gloriosus Hieronymus hunc suam stultitiam experiri, ut in posterum humilior et astutior fieret ad cauendum, et in prelio se tuendum; et ne amplius exemplo suo quis de sanctitate confideret et speraret. Quanto enim maior inest homini sanctitas, dum in mari mundi huius procelloso, et inimicorum agminibus pleno, imbecilli carnis nauicula nauigat; tanto maior est timor et astutia se tuendi. Infinitas pessimus ille tentator diabolus nocendi possidet artes. Qui incautus pergit, leuissime capitur. Qui in cunctis timet, ab omnibus diabolis hic timetur. Certe plus nil nocet, quam, spreto aliorum consilio, ut propria uoluntas precipit, ambulare. Qui sue tantum uoluntati credit in cunctis que facit, finem odibilem adinueniet. Magnus exemplo iam finito timor de fragilitate nostra maxima, et de diabolica calliditate et astutia nobis omnibus demonstratur; magna et spes uenie peccatoribus declaratur. Cernens namque se monachus sic a diabolo deturbatum, delusum, ac etiam in tanta miseria captiuatum, protinus suffragiis gloriosissimi Hieronymi, cuius semper deuotus exstiterat, suam miseriam et culpam uehementissimam recognoscens in seipsum rediit, et de eadem paterna exiens domo, omni retardatione abiecta, lugens et dolens ad fontem penitentie properauit. Deinde uero in suo monasterio per annos duos in tanta se abstinentie asperitate afflixit, ut foret cor hominis insufficiens cogitare: et completo annorum duorum spatio, ante dies modicos ex hoc seculo feliciter exspirauit.



CAPUT XXI.

uenerabilis Damasi Portuensis episcopi pridie receptis litteris, aliqua eis inscripta corde auido intellexi, que ob eius reuerentiam non dimittam. Rome cardinalis quidam Celestinus nomine, Hieronymi gloriosi emulus et detractor, dum die quodam in conuentu existens cardinalium, more solito ore audaci et temerario in eiusdem iniurie uerba prorumperet, dolore subito uiscerum impellente ad occulta nature loca properans, uiscera omnia protinus emanauit, et antequam illinc recederet exspirauit.



CAPUT XXII.

Alius quoque presbyter cardinalis Andreas nomine, isti non similis, sed gloriosissimi Hieronymi deuotissimus atque cultor, pridie in eadem Romana urbe multis circum astantibus exspirauit. Qui cum iam in ecclesia esset, paratis exsequiis, que solent fidelium tumulandis exhibere corporibus, assistente summo Pontifice cum pene toto clero et populo Romanorum, qui ad eumdem Andream conuenerant honorandum, emissis ululatibus et crebris gemitibus in feretro cunctis stupentibus et ueluti amentibus effectis, tamquam si a somni dormitione excitaretur, mirabiliter exsurrexit. Cumque a Romano Pontifice remoto de ecclesia maiori beati Petri apostoli uniuerso populo clausisque foribus interrogaretur, intulit ista uerba: Dum starem diuino examini iudicandus, et iam propter uestium et ciborum, quibus hactenus usus eram, nimiam superfluitatem tartareis cruciatibus condemnarer, subito adueniens quidam sole splendidior, niueque candidior  presidenti iudici flexis genibus animam meo corpori iungi porrectis precibus impetrauit. Quibus finitis uerbis, in ictu oculi inde recedens, anima, uti cernitis, corpori est coniuncta. Ad hoc miratur summus Pontifex et ceteri audientes. Fiunt hec nota populo extra ecclesiam exspectanti, et, confractis ecclesie foribus, protinus ecclesiam intrant, omnes magnis uocibus Deum et gloriosum Hieronymum collaudantes.



CAPUT XXIII.

Multa nos mentis afflictio commouet et contristat, intellecto quod quamplurimi episcoporum Deum et Dominum Iesum Christum, cuius uicem gerunt, abnegantes, terrenorum, quorum Deus uenter est, uestigiis inherentes, de stipendiis pauperum et sanguine Iesu Christi delicatissimis ferculis, cum histrionibus et ceteris diuitibus suam uentris replent ingluuiem, ad feditatem luxurie incitandam; uestimentorumque de die in diem superfluitatibus abutuntur, de pauperibus, quorum mercedem raptam manu latrocinii deuorant, fame morientibus et frigore non curantes. Hi certe non episcopi, sed diaboli uocandi sunt. Episcopus autem aut sanctissimus aut diabolicus est. Magni certe meriti est status episcopalis, sed periculi infiniti. Leuissimum peccatum aliis imputandum, grauissimum episcopo imputatur. Pontificis etenim uitium in subditos diffunditur per exemplum. Maiora recipienti ratio maior crescit. Quot enim ouium Christi uel negligentia episcopi, uel exemplo in peccata deuiant, de tot tenetur Domino reddere rationem. Heu! quid, Augustine carissime, dicam? Graue nobis inest pondus, grauis sarcina. Sed debiles ego habens humeros, quid portabo? Sunt certe angustie mihi, undique me torquentes. At dum graues mihi promptos casus intueor, timore maximo succrescente continue affligor et contristor. Securius est episcopalem statum fugere, quam appetere. Laudo certe episcopatum tanquam uicariatum Domini nostri Iesu Christi: sed illos qui in eo uitam agunt militum terrenorum, qui mundi gloriam et pompas appetunt, non collaudo: immo eis consulo ut eum fugiant, quantum possunt. Melius certe fuisset eis cum terrenis uitam agere terrenorum, quam in pontificali culmine hoc agentes ad infima et profundiora loca descendere; tanto pre ceteris cruciandi, quanto pre ceteris plura donaria receperunt. Intelligo enim episcoporum plurimos potius nomen gerere, quam essentiam; potius lupos rapaces fore Christi ouium, quam pastores; destructores magis esse Christi Ecclesie, quam rectores: qui Christianorum eleemosynas depredantes, mercedem pauperum lupinis faucibus in superfluitatibus ciborum et uestium deuorant et consumunt, quod absurdum est, abominabile, et deflendum. Hec idcirco dixerim, ut talis abominatio cunctis gentibus innotescat, quatenus, si Deum non metuunt, homines uerentes a suis aliqualiter abominationibus retardentur. Audiant, queso, hi tales episcopi que narrando proponimus, et saltem aliorum calamitatibus terreantur.



CAPUT XXIu.

In superioribus Aegypti partibus in deserto quodam ab hominibus propter uite incommoda inhabitabili, quidam degebat monachus Elias nomine, antiquissimus, et magna uite sanctitate radians; qui uiuente beatissimo Hieronymo, eidem familiaris ualde fuit: quem beatissimus Hieronymus habuisse prophetie spiritum pluries enarrauit. Hic die quodam  solitis incumbens orationibus somno repentino adueniente aliquantulum obdormiuit: et ecce in uisione  in quodam palatio mire pulchritudinis, ineffabilis et a mortalibus numquam uise, ut sibi uidebatur, erat. Cum per horam per palatium illud huc illucque gradiens eius admiraretur pulchritudinem uehementem, uidit quoddam preparari tribunal a quibusdam nimie pulchritudinis iuuenibus, stratis  tapetis et uestibus auro et gemmis et multa artificii uarietate decoratis circumquaque pariete inuoluto. In quo postmodum rex quidam maximus et decorus, cuius aspectus tante erat suauitatis, ut nichil uellet aliud qui habere magna desiderat, uirorum sole lucidiorum comitatus societate ueniens se posuit ut iudicia exerceret. Inter hec cuiusdam anima  a nequam spiritu catenis igneisque uinculis uincta, instar fornacis flammas erumpens sulfureas, deportata maiestati regie presentatur. Que priusquam de aliquo interrogaretur, cepit diris uocibus se infernalibus mansionibus dignissimam acclamare; hanc inter ceteras maxime assignans principalem causam, quoniam uanis pompis intenta. in conuiuiis, et uestibus et huiusmodi stultitiis delectata esset. Quibus finitis, lata per iudicem sententia ut penis infernalibus traderetur crucianda, donec corpori iuncta duplices penas in perpetuum sustineret, mox illam secum ferens omnis illa nequam spirituum turba, inde cum diris clamoribus recesserunt. Deinde alterius cuiusdam anima  ante maiestatem regiam circumstantibus multis nequam spiritibus, eam grauissime accusantibus presentatur. Cumque a diabolis in longum accusatio traheretur, et nullus ex aduerso aliqua responderet; uir quidam septies sole splendidior, et, ut sibi uidebatur, pene ceteris astantibus eminentior, ad regis sedens dexteram, in pedibus se erexit. Quo quidem surgente, silentium rex manu propria a cunctis fieri imperauit. Tunc qui steterat, omnibus se opponens accusantibus, hunc suum fuisse fidelissimum et deuotum, et ei continue exhibuisse reuerentiam specialem, eisdem mox loquendi audaciam abstulit, et taciturnitatem prenotauit. Postmodum uero ille flectens ante regem genua, huic suo fidelissimo ueniam et eternam requiem solita pictate et misericordia infinita clementissime elargiri, ita tamen quod pro commissis in mundo flagitiis in purgatorio purgaretur, suis precibus, ut uoluit, est adeptus. Tunc omnis illa nefandorum spirituum multitudo gemens et ululans de illo loco protinus se remouit. Interuallo autem facto hore unius, iuuenis quidam pulcherrimus concito gradu per palatium ueniens, ad huncque accedens, qui tam eminens et preclarus in auxilium exsurrexerat Theodonii senatoris, se fore dixit a Petro patricio Romanorum eius deuotissimo missum, quatenus eiusdem preces exaudiens, sibi impetrare a Domino filium dignaretur. Ad hec rex, Quod, inquit, a filio meo Hieronymo Petrus postulat, certe fiat. His omnibus sic finitis, a somno illo mox Elias monachus excitatur, laudes immensas Deo reddens, et Hieronymo glorioso: qui diem illum in quo tam miranda uiderat prenotans, eodem postea intellexit die episcopum Anconitanum et Theodonium senatorem ex hoc seculo migrauisse. Quo liquide patet, hec uana somnia non fuisse.



CAPUT XXu.

Magnam putabas, Augustine carissime, aliquibus admirationem inducere, ueluti si quid nouum et inauditum eis proponens, dum in tuis pristinis litteris quas recepi, Ioanni Baptiste et ceteris Apostolis Hieronymum sanctissimum equalem in sanctitate et gloria, rationibus sine dubio efficacibus, et uisionibus mirificis comprobabas. Certe non est aliqualis ambiguitas, uerissima et omni fide et deuotione dignissima hec ita fore. Nec puto aliquibus eius uitam sanctissimam, et eius tanta prodigia hominibus insueta non ignorantibus, admirationis aliquid euenire. Sed quoniam tales tue fuerunt rationes, ad ueritatem huiusmodi declarandam, quod meas leuissimas et imperitas nunc illis opponere non deceret, ideo, omissis omnibus, uisionem mirabilem, quam uenerabilis uir Cyrillus episcopus Alexandrinus se uidisse suis ad me diebus plurimis iam elapsis destinatis litteris affirmabat, breuiter introducam. Post beati Hieronymi obitum gloriosum anno completo, in die natiuitatis gloriosissimi  Ioannis Domini precursoris, laudibus expletis matutinis, dum memoratus pontifex more solito in ecclesia solus ante altare eiusdem precursoris Domini gloriosi, flexis genibus, ipsius gloriam et excellentiam multa spiritus dulcedine contemplaretur; repentino somno aliquantulum obdormiuit: et ecce in ecclesiam  binatim quorumdam speciosissimorum hominum ultra humanam estimationem cantus alternatim suauissimos concinentium turba uehementissima miro ordine ueniebat. Deinde binatim omnes ad altare procedentes, et ibidem flectentes genua, ad sedendum singuli se ponebant. Cumque illorum hominum iam esset ecclesia ualde plena, post omnes duo uiri eminentiores ceteris, in toto similes atque pares, infinities sole lucidiores, stola induti lucidissima, candidissima, auro et gemmis undique ineffabiliter rutilante, uenientes ecclesiam pariter intrauerunt. Ad quorum introitum omnes in ecclesia residentes, protinus flexis genibus eisdem summam reuerentiam persoluerunt. Tunc duo illi uiri ante altare ab eisdem reuerentia exhibita, in duabus cathedris aureis mira lapidum pretiosorum uarietate et pulcherrime decoratis, sibi a quibusdam pulcherrimis iuuenibus preparatis, ambo pariter consederunt, et sic silentes aliquantulum permanserunt. Interim inter illos silentio facto, cepit alter eorum duorum alterum impellere ad loquendum. Cumque longa ad inuicem altercatio oriretur, quis primo inciperet predicare, ceperunt singuli, ut Hieronymus Ioannis  laudes et magnificentias explicaret, magnis uocibus acclamare. Tunc unus illorum sermonem mox incipiens laudes beatissimi precursoris Domini tanta loquele dulcedine, tantoque uerborum ornatu, necnon et sententie grauitate contexuit, quod fas non esset lingue hominum declarare. Finito itaque sermone illo, alter  eidem grates referens multiplices, hoc circumstantibus ad eius honorem et gloriam est locutus: Socius iste meus carissimus Hieronymus, equalis mihi in gloria, equalis etiam in sanctitate, seriem mearum laudum est hactenus prosecutus; idcirco dignum est ut eius laudibus nunc insistam. Hic uere lux est Ecclesie, tenebras effugans errorum, et cunctos illuminans homines ueritatis claritate cecos. Hic fons est aque sapientie salutaris, ad quem sitientes dum accedunt, largissime satiantur. Hic arbor altissima, cuius cacumen celum ascendit, sub cuius doctrine frondibus de suaui eiusdem oris fructu, aues celi  et bestie terre  uberrime satiantur. Hic mecum fuit in seculo eremita, et certe non minus me carnem abstinentiis macerauit: hic mecum uirgo nitidus atque purus: hic mecum fuit prophetico spiritu illustratus: hic mecum doctor exstitit ueritatis. Ego propter iustitiam et ueritatem, uitam corpoream dereliqui; hic etsi sic non amiserit uitam corporalem propter iustitie et doctrine sue perspicacissime ueritatem, tempus suum tamen totum gessit in seculo, in martyrio, afflictionibus et dolore: ego christiane fidei precucurri nuntius, et gentium inuitator; hic postmodum ueniens eiusdem fidei exstitit sustentator, et ab hereticis eamdem lacerantibus defensator: ego semel in baptismate manibus propriis Christum tetigi in Iordane; hic ipsum non solum manibus propriis habuit multoties in altari, sed et ore proprio manducauit. Hic mihi in sanctitate per omnia fuit equalis; nunc autem equali ambo eterne uite premio insimul congaudemus. Hec et alia multa prosequente beato Ioanne, que idem beatus Cyrillus non potuit totaliter memorie commendare, iam hora diei prima adueniente, ecclesiam custos intrans episcopum intuitus dormientem, eumdem manibus excitauit. Expergefactus itaque pontifex, stupore et admiratione et gaudio admodum plenus, que uiderat, custodi cum lacrymis enarrauit: deinde illo die missam solemnissime celebrans, uisionem mirabilem omni populo declarauit.



CAPUT XXuI.

Sunt infinita plura que dici possent  miracula uerissima, et utilia enarranda, quam ea que in breui hoc opusculo sunt scripta. Sed ne prolixitate operis aliquid legentibus tedii oriatur, uno solo miraculo, quod nondum expleto mense in Bethlehem peractum est, perfectus huic operi finis erit. Die dominico transacto post octauas Pentecostes, omnibus meis suffraganeis episcopis, et multitudine maxima tam uirorum quam mulierum in ecclesia, in qua sacratissimum quiescit Hieronymi cadauer, insimul congregatis honore debito et ueneratione tam debita quam deuota; primo egomet sacris indutus uestibus, ad locum fouee in qua corpus uenerandum iacet, accedens, terram cepi effodere sepulture, quatenus sacratissimum illud corpus inde ablatum, in tumulo marmoreo mira pulchritudine undique decorato, quod hac de causa fuerat fabricatum, postmodum poneretur. Cum iam fouea foret uacua, cunctis cernentibus corpus sanctissimum in medio fouee, tanquam in ere a nulla parte terram tangens permanebat integrum, nec corruptione aliqua uiolatum. Quod inde eleuantes cum odore tam uehementi et suaui, quod talem olfactus hominum nunquam sensit, collocauimus in altari, quatenus a populo reliquie sanctissime uiderentur. Quot autem illo die me cunctisque qui aderant astantibus sint peracta miracula gloriosa, explicare ea nullatenus compos essem. Ceci sexdecim illas reliquias tangentes facie, uisum protinus receperunt. Tres precipue demoniaci catenis uincti, in illam ecclesiam plurimorum hominum manibus deportati, sunt protinus liberati. Mulieris cuiusdam uidue paupercule puerulus, eius unicus filius, in ecclesia fuit pre gentium multitudine suffocatus; quem mater mortuum inueniens, dolens et lugens, mox in ulnis puerile cadauer ad foueam, in qua sepultum fuerat corpus Hieronymi gloriosi, deferens, eum in foueam proiecit, hec dicens uerba: Sancte Hieronyme gloriose, hinc non recedam, donec restituas mihi unicum meum filium, quem amisi. Mirabilis certe Deus in sanctis suis, faciens prodigia insueta. Statim ut terram exstincti pueruli corpus tetigit, eidem anima est coniuncta. Quidam uir corpus cuiusdam sui filii de sepultura, in qua per triduum iacuerat, extractum, mox ad foueam illam detulit, et illud in foueam sic proiecit; qui iuuenis fuit illico uite pristine restitutus. Innumerabilia pene forent miracula, que peracta sunt a mane usque ad uesperas, quo quidem tempore gloriosum Hieronymi cadauer de fouea dissepultum in altari exstitit collocatum. Sed tamen ad huiusmodi miracula ulterius non procedam. Unum quod nocte sequenti accidit, non silebo.



CAPUT XXuII.

In hora ergo uespertina corpus illud sacratissimum in monumento quod preparauimus, posuimus; sed mane monumentum uacuum est inuentum, et corpus sanctissimum fouee pristine inuenimus restitutum. Quod dum ego plurimum admirarer, nocte sequenti mihi dormienti beatus Hieronymus apparens in uisione, plurima mihi grandia patefecit: sed inter cetera, talia mihi uerba dixit: Noueris, Cyrille, quod corpus meum de fouea, in qua iacet, nullatenus extrahetur, quousque ciuitas Ierusalem ab infidelibus capietur: quo quidem tempore Romam delatum, ibidem multo tempore requiescet. Ad hec expergefactus, que uideram, cunctis episcopis et aliis uiris catholicis enarraui. Quid et quando hec euenient, aliter non agnosco. Si quid utile aut bonum in hac epistola dixi, non meis, sed gloriosissimi Hieronymi meritis imputetur. Si quid uero superfluum, inutile et non bonum; solum mee insipientie et negligentie causa hoc accidisse, ab omnibus iudicetur. Mei, Augustine carissime, in tuis orationibus memor esto.





ADMONITIO IN SUBSEQUENTEM ALTERCATIONEM.

Epistole CLXXuIII locum in superioribus editionibus hactenus occupauit supposititia isthec Altercatio, quamuis se ipsa res prodat indiciis cum certis, tum  manifestis. Narrat quidem Augustinus in epistola, que nunc ordine est CCXXXuIII, se cum Pascentio de fide coram disputasse: uerum in illa disputatione obtinere ab aduersario non potuit, ut notarii exciperent que dicebantur; huius autem Altercationis acta sic referuntur, quasi omnia a notariis de uerbo excepta fuerint: illa disputatio Carthagine habita fuit, iuxta Possidium c. 17; hec in titulo prenotatur acta Hippone. Atque huic prefuisse fingitur Laurentius quidam iudex, qui Laurentius in exordio significat altercationem aliquam uehementem inter partes pridem precessisse; at in illa Carthaginensi disputatione nullus presidebat iudex; intererant tantummodo honorati uiri aliquot, rei geste testes futuri; neque ante illum diem colloquium ullum cum Pascentio habuerat Augustinus, uti ex eadem epist. CCXXXuIII, n. 8, intelligitur.

Superest igitur ut hec altera dicatur esse Altercatio posterius habita. Atqui Possidius unicam agnoscit collationem cum Pascentio; cuius collationis exitum, necnon epistolas eius occasione postea ultro citroque scriptas memorie mandauit perquam diligenter; haudquaquam silentio missurus secundam solemnioremque coram iudice collationem, si ipsi nota fuisset, presertim in qua iudex sententiam dixisset secundum Augustinum. Adde nullam huiusce collationis mentionem fieri in Retractationum libris, tametsi alias, quecumque in scriptis relicte sunt, collationes recenseat Augustinus; nec dubitare liceat, quin Retractationes ediderit aliquanto post illud tempus, quo ipse Pascentium etatis ac dignitatis merito superiorem habebat, ut dicitur hic et in epist. CCXXXuIII, n. 1.

Iamuero dum istius Altercationis gesta percurris, initio quidem credas dies nonnullos a primo congressu ad hunc secundum effluxisse. Quod enim hic a Laurentio dictum legis, si post illud totum quod pars parti, persona persone conuicii intulit pridem, etc., ad ea procul dubio referas, que de primo congressu recitantur in epist. CCXXXuIII. Et certe inter utrumque congressum aliquod admittendum fuerat intermedium tempus, quo nimirum ambe partes Carthagine uenirent Hipponem, utque eas ad se mutuo mitterent epistolas, quas ante posteriorem congressum datas fuisse liquet. Attamen Pascentius continuo inducitur de superiori congressu sic loquens, quasi pridie habitus fuisset: Et quoniam hesterna die, inquit, cum laudabiliter sanctum uirum . . . Auxentium nominarem, et quem idem uir e duobus fuisset secutus, utrum Arium an Eunomium idem frater Augustinus scrupulosius inquireret; ego anathema continuo memoratis Ario et Eunomio dicere non dubitaui, flagitans ut ipse quoque anathematizaret, eo quod scriptum in Libris dominicis minime reperiatur, etc. Id uidelicet reipsa gestum fuit in prima collatione iuxta epist. CCXXXuIII, n. 4, nisi quod illud de Auxentio non ipse Augustinus quesiuit, sed Alypius. Neque, opinamur, quisquam suspicabitur hoc rursum contigisse altero die, qui Altercationem secundam proxime precesserit. Quis etenim in animum inducat querelam eamdem aduersus motam fuisse iterum a Pascentio, atque ipsum ad solemne certamen coram Laurentio preside descendisse ut id  unum etiam tertio obtenderet, nempe quod ea uox scripta in Libris dominicis non reperiatur; posteaquam ipsum Augustinus ex uoce Ingeniti, quam Pascentius de Deo Patre usurpauerat, tam egregie confutasset in primo certamine, uti in epist. CCXXXuIII narratur?

Ad hec res hic agitur admodum frigide ab utraque parte, adeo ut sibi inuicem uix respondeant nisi interloquente et compellente Laurentio. Et sane pseudo-Pascentius ille non eum refert Arianum comitem, qui a Possidio describitur, fidem catholicam atrociter ac iugiter oppugnans, et quamplurimos sacerdotes Dei, simpliciori fide uiuentes, dicacitate ac potestate exagitans ac perturbans; denique post primam collationem magis magisque iratus et furens, mendacia multa pro fide sua falsa iactans. Neque felicius alter Augustini personam agit; pauca opportune, multa inerudite, perturbate omnia atque indigeste proferens, nichilque resipiens eam disserendi facultatem, qua instructus Augustinus aliis in disputationibus eminere solebat.

Nunc ad dictionem si animum aduertamus, abhorret longe ab Augustini stilo, ut mox uidere est in hisce loquendi formulis: O nobilissime fidei uir presidens. Circumamictus uere carnis trabea. ueridicus ille secretorum interpres diuinorum Ioannes. Tanquam de immanitate non peruident trabis. Ubi et ipsa caro uoluit de uirgine nasci dominica. Qua dicit intimatque Dei mortalibus secreta. Quid plura? Eadem est personarum omnium loquela, unum dicendi genus per totam Altercationem; quam nimirum una manus stilusque unus exarauit. Sed mirari subit illud quod in epist. CCXXXuIII, n. 9, legitur, Pro fide quam Reipublice debes, non times maledicta prouincialium; pro fide quam Christo debes, times calumnias Episcoporum: huc translatum fuisse hoc pacto, quasi ab Augustino dictum sit, Fidem Reipublice debens Pascentius, fidei quoque sue, quam Christo debet, . . . dignetur nomen edicere. Quid enim ad rem minus apposite? Porro eadem ex epistola ductum est id, quod additur continuo de Pascentii potestate et etate, preter alia nonnulla.

Illud tandem haudquaquam pretereundum silentio, Augustini ad Pascentium epistolas contineri in nostris Mss. sexdecim, quo ex numero ne unus quidem codex adiunctam habet Altercationem illam: quam nonnisi seorsim reperire nobis licuit in tribus Mss., scilicet Laudunensi, Arnulfensi et Corbeiensi, qui omnes predictis epistolis carent.

Que cum ita sint, iam intelligis, erudite lector, nos ut id opusculi genus spuriis scriptionibus accenseremus, adductos fuisse multis et grauibus causis. Quibus postremo loco accedit non leuis coniectura de uero ipsius auctore uigilio Tapsensi episcopo, qui uandalis arianam heresim in Africa propagantibus, cum repugnare palam pro catholica fide disputando non sibi liceret, emisit in uulgus opuscula quedam contra Arianos, inditis nominibus insigniorum Ecclesie doctorum, Athanasii, Ambrosii, Augustini; et inter alia librum contra Felicianum Augustino tributum falso in superioribus editionibus, tom. uI, necnon hanc ipsam qua de agitur Altercationem, uti suspicamur ex similitudine  et affinitate, que inter eam aliasque uigilii lucubrationes intercedit. Exempli gratia, quemadmodum in Altercatione Athanasii cum Ario, exhibet ille Probum cognitorem et iudicem, qui initio adiuuat partes Arii, ut in fine secundum Athanasium ferat sententiam: ita hic nn. 5 et 7, Laurentius cognitor et iudex fauet nonnichil Pascentio, adeo ut eidem iudici diuinum iudicium minitetur pseudo-Augustinus, cui demum pseudo-Augustino certaminis palmam Laurentius adiudicat. In illa paucis momenta sua proponit Arius, ut ab Athanasio multis refellatur: in hac Pascentius uix loquitur quidquam, nisi quo disputandi materies prebeatur pseudo-Augustino. Preterea in utraque Altercatione occurrunt pares loquendi formule, nempe in illa Probus: Quemadmodum credatis, inquit, decenti prosecutione signate. Et aliquanto post: Id quoque Athanasius sua prosecutione designet. In hac autem Laurentius, n. 5, dicit: Aduertisne . . . . quid sua prosecutione designet, etc. Itaque methodus, stilus, sententie, auctorem unum eumdemque referunt uigilium. Is porro scribebat uersus finem quinti seculi. Unde minime mirum est Altercationem cum Pascentio sub Augustini nomine laudari a ueteribus, uti laudatur non modo in Bede uulgata collectione ad I Cor. XuI, et Philipp. II, quam collectionem Floro diacono Lugdunensi, qui medio seculo nono floruit, tribuendam esse probatur in ueterum Analectorum tom. I; sed etiam in ea, que ibidem Bede asseritur, hactenus inedita, scilicet ad I Cor. XuI.

Consule Bernardum uindingum e familia Augustiniana Theologum, qui id operis spurium esse ante nos existimauit in Augustiniano Critico ad tomum II et ad tomum uI; quo posteriori loco recenset quindecim opuscula ab auctore, ut putat, uno et eodem profecta. Horum uero plurima uigilio Tapsensi iam ab eruditis tribuuntur.





EPISTOLA XX  , Siue, uti Corbeiensis codex aliique Mss. preferunt, Collatio Beati AUGUSTINI cum PASCENTIO ariano, habita in domo Anicia Hippone-Regio, presente LAURENTIO iudice delecto a PASCENTIO uiro spectabili. 

1. Laurentius uir clarissimus partibus et personis in cominus [1 1Kb] positis dixit: Dei discutiendum est negotium, natureque eius, in qua plerique labuntur homines, examinanda perfectio; si post illud totum quod pars parti, persona persone conuicii intulit pridem, iam in utrisque manet serenitas animorum, uenerande Augustine et Pascenti nobilissime, dignamini profiteri. De Deo enim disputans animus debet serenior inueniri; quia repulsis animositatis caliginibus, menti sese pure ad intelligendam nature sue magnitudinem facilius offert. Fidem igitur uestram ex professione opinionum primitus agnoscere uolo; tum demum requirere, utrum liceat preter Scripturarum diuinarum eloquia, usurpatiue defensionis merito, aliquid affirmare.

2. Augustinus episcopus dixit: Sunt aliqua fidei necessaria a patribus posita, que in uerbis diuersarum linguarum aliter sonant, aliud intus continent in secreto; sicut ipsa caro Christi Dei et hominis, hominis pleni infirmitatem ostendebat exterius, et diuinitatis uirtutem gerebat interius. Tamen fidem Reipublice debens uir spectabilis Pascentius, quia ipse exstitit  prouocator, fidei quoque sue quam Christo debet, id est circa Christi personam [1 1Kb] , qua etiam suam credit animam gubernari, dignetur nomen edicere; quia potestatis, etatis etiam, simulque prouocationis eius ordo id fieri iustissime flagitat. Mihi autem placet te iudicio iudicem presidere, quod etiam ipsi placuisse manifestissime comprobatur.

3. Laurentius uir clarissimus dixit: Tue excellentie merito, Pascenti, uir nobilissime, nos admodum paruisse sat clarum est. Tremens enim in tante rei negotio presideo cognitor, formidans ne de tante omnipotentie natura secus quid credens reatum incurram. Sacramento enim me meum animum animamque memini constrinxisse ne tuas intentiones ulla ratione palparem [2 1Kb] , nec aliquid a iustitia longius cohiberem. Tua enim delectione iudex in cognitione fidei inter utrosque uideor presidere. Partis ergo e diuerso sistentis, cui defensionis uerba Augustinus uir grauissimus se impensurum ostendit, postulationem quam petit, quia et ratione non caret, dignare effectui mancipare, nomenque simul proprie religionis edicere.

4. Pascentius uir spectabilis [3 1Kb] dixit: Nec presens prudentissimus sue fidei episcopus Augustinus me negare potest Christianum: in Patrem ingenitum, et in Filium genitum, et in Spiritum sanctum me credere profiteor; sed non unius equalisque substantie uel nature. Et quoniam hesterna die, cum laudabiliter sanctum uirum et mire scientie Auxentium nominarem, et quem idem uir e duobus fuisset secutus, utrum Arium an Eunomium, idem frater Augustinus scrupulosius inquireret, ego anathema continuo memoratis Ario et Eunomio dicere non dubitaui, flagitans ut ipse quoque anathemaret, eo quod scriptum in libris dominicis minime reperiatur. Quod facere omnino in nullo consensit [4 1Kb] , unde se procul dubio homusianum euidenter ostendit: et quam pergraue sit, ipse prorsus aduertis, Scripturarum auctoritate calcata, illud ponere quod eadem Scriptura non dixit. Si quid enim preter auctoritatem diuinorum uoluminum ponitur, uacuum approbatur.

5. Laurentius uir clarissimus dixit: Aduertisne, honorabilis Augustine, quid sua prosecutione designet, uel quam integro prosecutionis modo sententiam suam uir clarissimus Pascentius firmet?

6. Augustinus episcopus dixit: Catholicum me in sancta Trinitate credentem hac prosecutione respondeo; firmetur tantummodo eiusdem uiri spectabilis Pascentii responsio, si nichil preterquam quod scriptum est, quisquam nostrum debeat uel audeat in defensione fidei applicans nominare. Aut enim licebit, et nulli, maxime Grecis ubi fides orta est, denegabitur; aut non licebit, et calumnia iustissime repelletur. Postea tamen uerbum grecum unitatem ostendens, quid contineat, quid habeat, quidue maneat exponetur.

7. Laurentius uir clarissimus dixit: Etiam ab Augustino honorabili uiro rectissime respondetur. Aut enim, ut ipse prosecutus est, licebit aliquid quod scriptum non est defendende fidei merito ponere; et ponendum est licite: aut non licebit; et utrumque penitus denegandum est integre. Unde opus non est agnito iam uocabulo sonante professionem ulterius quidquam inquirere, nisi ut ipsum nobis uenerabilis Augustinus sue religionis episcopus scriptum ostendat in Lege.

8. Augustinus episcopus respondit: Rectissimam iustitie lineam tenens, o nobilissime fidei uir presidens, agnosce, rationemque perpende; quia de tuo non solum alii sapientissimi uiri iudicio iudicabunt, uerum etiam Deus uerissimus, qui est omnium iudicum iudex, plenius iudicabit. Non enim differentis Dei spernendum est iudicium: nonnunquam et in presenti  iudex ultor assurgit. Fidei ergo nostre iam dignare rationem inquirere, symbolumque quo fides utcumque [1 1Kb] constat, singulos precipe tuis auribus coram omnibus recitare.

9. Laurentius uir clarissimus dixit: A iustitia nulla ratione discordat ut ipse digneris qui petitor es, Pascenti, uir clarissime, tue fidei cum reuerentia symbolum recitare.

10. Tunc Pascentius sono clariori symbolum recitans, Credere se in Deum Patrem omnipotentem, inuisibilem, ingenitum, et incapabilem dixit, et in Iesum Christum Filium eius, Deum natum ante secula, per quem facta sunt omnia, et in Spiritum sanctum.

11. Augustinus episcopus respondit: Memorem esse amplitudinem uestram in Dei negotio, presidens cognitor, prosecutionis nostre [2 1Kb] non dubito; quia uir spectabilis Pascentius nichil ponendum esse in fidei ratione, preterquam quod Scripture continent, asseruit; qui licet fidei catholice uerbum pro macula nominis secundum suos auctores nitatur opponere, ex eo quod posuit, uel potius uetuit, hinc magis et a Grecis sacerdotibus positum uerbum in assertionem fidei dici debere recte defendimus, et aliqua que scripta non sunt, ab ipsis potius temere posita, uel dicta modo probamus.

12. Laurentius uir clarissimus dixit: Cursim, ut uideo, honorabilis Augustinus negotii presentis calcem sese obtinuisse declarat, seseque docturum astruens, aliqua que scripta non sunt tue, Pascenti clarissime, auctores fidei posuisse que sequeris. Que si in lege non posita, et a uobis propria usurpatione fidei merito posita esse docuerit; iam querendum erit  quid in intimis uerbum habeat, ad quam rem pertineat, cuique rei recte hoc uerbum adhibitum iudicetur, iusteque inuentum uel positum ipsa fidei perfectio roborabit.

13. Pascentius uir spectabilis dixit: Non decet nos aliquid sine auctoritate Scripturarum ponere diuinarum: quid est tamen, seposito calumnie artificio, quod dicit uel proponit e diuerso defendens frater Augustinus, absque Legis auctoritate nos alicubi posuisse uel dicere, publicet palam; et si conuicerit, nec iniuste ab ipsis positum etiam ego iam publice conclamabo, statimque eorum communioni socius fio.

14. Laurentius uir clarissimus dixit: Nihil tam optimum tamque libertati fideique et anime congruum, quam longa tergiuersatione, quam potuit stoliditas enutrire, ocius derelicta, animositatis, qua Deo fit iniuria obstinata aliquandiu nebula repellatur, atque que occulta in linguis uariis sunt euidentiore luce pandantur. Sed ne in longum negotium iam prope uictoria patratum oratio protrahat diuturna; quod absque Legis auctoritate a Pascentio uiro clarissimo uel ab eius auctoribus reclamas positum, dignare iam, Augustine uir sanctissime, publicare.

15. Augustinus episcopus respondit: In assertione fidei Patrem ingenitum et incapabilem dixit, cum nec ingenitum nec incapabilem Scriptura Patrem alicubi testetur: qui licet ingenitus Pater sit, quia hoc ipsum utrique pariter confitemur, tamen hoc nullius Scripture seu ueteris seu Noue continet textus. Est enim ingenitus, quia a nullo est genitus; sed hoc est quod ingenitus genitus [3 1Kb] , utpote de Deo Deus. Non enim quia Adam ingenitus approbatur, idcirco est homo, et Abel quia de ipso est genitus, non est homo; hominem genuit quod est ingenitus homo: Deus quod est genuit eiusdem substantie, eiusdem essentie, sine tempore, sibi ceternum genuit. Ante quem nichil est, temporis non accipit modum. Est igitur ingenitus Pater, quia, ut dictum est, a nullo est genitus; sed est genito ceternus: quomodo ignis in substantia sua, in qua est a Creatore creatus, est quidem ingenitus,  sed genito a se splendori consubstantialis est et ceternus. Hanc Dei Trinitatis substantiam unam uerbo Greci complecti breuiter maluerunt. Non enim nomen est, sed res terribilis in uerbo huiuscemodi sonans. Quod uerbum aperte ipse Filius declarat, cum dicit. Ego et Pater unum sumus . In isto uno consistit substantia una: nam ex eo quod est una, et ipse et Filius manet in ea; unde etiam circumamictus carnis uere trabea dicit: Nemo nouit Filium nisi Pater, neque Patrem quis nouit nisi Filius, et cui uoluerit Filius reuelare . Ecce et Filius per seipsum inuisibilis approbatur. Quid est autem quod quasi cautius in fidei ponere assertione nituntur, Incapabilem? Hoc nec legunt, nec iuste defendunt. Quomodo est enim incapabilis Pater, quem capit Filius totum, ipso dicente, Ego in Patre, et Pater in me ? De quo etiam Paulus apostolus dicit, Qui cum in forma Dei esset, non rapinam arbitratus est esse equalis Deo . Qui formam implet Dei, nichil habet minus Deo. Quomodo ergo incapabilis Pater dicitur, qui capitur totus a Filio? Ecce enim que scripta non sunt in Lege uspiam, a uobis temere ponuntur in symbolo, ubi nichil magis aliter oportet inseri, preter quam Scripture ueridice continet modus. Cur uobis de uerbo uisum est fidei catholice inuidiam excitare, que substantiam Dei unam simpliciter credens, hoc uerbum a Grecis patribus in assertionem fidei defendendum accepit? In cautione enim, hoc est, in symbolo quod est inter animas nostras et Deum, quid uisum est hominibus aliquibus ponere que scripta non reperiuntur in Lege? Neque enim alicubi ingenitus aut incapabilis Pater. Laudantes enim Deum, dicere solemus in precibus, eius magnitudinem admirantes. Qui capit omnia, quem capit nemo; sed hominum. Nam totus captura Filio, cuius formam implet Filius unius incommutabilis nature secreto. Ergo neque solus inuisibilis Pater, sed et Filius inuisibilis. Sicut hominibus inuisibilis Pater, ita inuisibilis hominibus Filius secundum illud secretum, quo manet [1 1Kb] in Patre. Non ergo iuste positum est, inuisibilis solus Pater in symbolo, sed inuisibilis tota Trinitas Deus , de qua dicit Apostolus, Inuisibili soli Deo honor et gloria in secula seculorum  Totus ergo habitat Pater in Filio, cuius Patris formam idem Filius non ex parte, sed implet in pleno. Hanc apostoli Pauli sententiam, qui dicit intimatque Dei mortalibus secreta, Qui cum in forma Dei esset, aliqui male pronuntiantes, male sentiendo bene digesta, non esse ausum Filium Dei per imparilitatem equalem, sed per rapinam fieri Deo Patri prorsus affirmant: quod inique sentitur. Si enim diceret: Qui cum Deus esset, non rapinam arbitratus est esse se equalem Deo; posset angustiis fidei sue quilibet qualecumque, etsi debile de quo sine mora excluderetur, spatium inuenire: nunc uero, quia Cum in forma Dei esset dixit, omnem machinationis iniuste aditum interclusit; ubi est forma, nichil habet prorsus minus omnino natura. Deus enim, ait idem Apostolus, erat in Christo, mundum reconcilians sibi . Quomodo enim susciperet minor maiorem, nisi se una natura cognosceret parem? Neque enim lineamentis spatiisque membrorum hec Dei forma distenditur, ut Pater Filium in se suscipiat habitantem, aut in se Filius Patrem ostendat manentem, sicut ipse ait. Pater in me manens facit opera mea ; aut euacuatur, cum Spiritum sanctum suum Pater et Filius omnem creaturam suam proferat illustrantem. Quomodo cogitari non potest, quomodo explicari non potest, simul secum unum est [2 1Kb] , quod secundum incommutabilem omnino substantiam in Trinitate Deus est. Ecce quid est , quod exprobratur iniuste. Non enim uerbum solum, sed res in uerbo; nec solus sermo sonans auribus, sed substantia una est Dei credenda  in mentibus. Si enim in homine credente in se totus Deus credendus est habitare, quomodo Filium totum in se Pater, aut Filius Patrem non credatur excipere? Ac per hoc ipse in Patre, et Pater in eo manet, et ex Patre et Filio [1 1Kb] sanctus credendus est Spiritus non solum processisse, sed semper ad peragenda opera Trinitatis omnino procedere; sicut eadem Trinitas Abraham amicum suum in unitate nominis dignata est uisitare . Quid est quod calumniantur de uerbo greco, quia scriptum in Lege minime inueniatur? cur non uident culpam suam? cur sibi non displicent, cum ponunt in symbolo uerba uel nomina, que non sunt ulla Scriptura digesta? Qui disponit arguere, non faciat unde alium nititur accusare. Inspiciunt de uerbo simplici et ratione fidei pleno, quasi de stipula oculum fratris; et suum sauciatum preter Scripturas ponendo quod credunt, tanquam de immanitate non peruident trabis. Ecce recte probamus positum, et in assertionem fidei, qua Trinitatis unitas a Catholicis creditur, a Grecis patribus dictum. Quid si Grecus ipse obiiciat, non Latino, non Barbaro, sed sibi magis licere uerba ad fidem pertinentia diuulgare? Nam sciendum est, Amen et alleluia, quod nec Latino nec Barbaro licet in suam linguam transferre, hebreo cunctas gentes uocabulo decantare. Non enim in Africa, aut in cuncta Barbaria, sed in Syria uel Grecia, ubi et ipsa caro uoluit de uirgine nasci dominica, decuit uel oportuit uerba fidei compendiose firmare. Denique non latino, non barbaro stilo uenerandus ille Moyses, non Prophete, non Apostoli, non ipsi Euangeliste, sed aut hebreo aut greco Scripturas eloquio dominicas firmauerunt, quas postea uiri probati ac disertissimi in omnibus periti linguis, de hebreo primitus in greco, de greco in latino stilo edisserere cum labore nimio maturarunt. ergo exponitur, unius substantie Pater et Filius et Spiritus sanctus. Nemo ergo iam calumnietur uerbo, quia licet scriptum non sit, quod habet interius uel sonat, ostendit; non per aliquem alium, sed per unam [2 1Kb] diuinitatis substantiam, in qua Filius Patri loquitur, dicens, Tua omnia mea sunt, et mea tua . Iam ipsi uiderint qualiter ausi fuerint nomina, que scripta in Lege non sunt, uel uerba in symbolo concinnare, non aliud nisi ostendere gestientes ab ingeniti quasi et incapabilis potentia Patris Filium segregari. Deus enim Pater de substantia sua genuit Filium equalem sibi: docet hoc ueridicus ille secretorum interpres diuinorum Ioannes. Propterea, inquit, Iudei uolebant eum interficere, quia non solum soluebat sabbatum, sed et Patrem suum dicebat Deum, equalem se faciens Deo . Consubstantialem itaque sibi genuit Filium Pater, quia non accepit tanquam creatura indigens unde genuisset; tota copia quod ipse est hoc genuit, perfectum genuit, quia sine tempore est ipse qui genuit, et quem genuit. Si homo generat quod est, Deus non potuit generare quod est? Accepit homo ab ipso Deo, et tamen licet acceperit, hoc generat quod accepit; a nullo accipiens Pater Deus, quod est generare non potuit? Hanc equalitatem substantie sermo grecus ostendit, nichil austerum, sed optimum dulceque; et hoc credendum esse humanis cordibus introducit. Etsi enim uerbum ipsum in Lege scriptum non inuenitur, res ipsa tamen inuenitur; quia equalis esse Patri Filius, per beatum Ioannem primitus, et per Paulum postea comprobatur: Ioannes enim equalitatem dixit; Paulus formam impleuit. In duobus, inquit Scriptura, aut tribus testibus stabit omne uerbum . Per duos enim uerissimos testes iam probauimus unius substantie esse, equalesque Patrem et Filium; addamus et tertium, Thomam illum discipulum post dubitationem fortius confitentem Dominum et Deum, quem nec resurrexisse crediderat crucifixum: Dominus  meus, inquit, et Deus meus . Approbat Filius dictum, quia se cognoscit a sua creatura iustissime Deum et Dominum proclamatum. Patri utique et sancto Spiritui ceternum. utique uerbum est grecum, et Christus grecum est nomen: qui accusat per iniustitiam de uerbo, quod non intelligit, fidem; non accipiat et de nomine nomen. uerbum unius eiusdemque substantie sonat in greco, non quemquam infirmum, sed Patrem et Filium et Spiritum sanctum. Iam ergo nemo improbet quasi uerbum grecum, sed aperte separet quisquis est  Patrem et Filium et Spiritum sanctum. Contra hoc pugnetur quod possidet, quod habet, quod docet uerbum grecum, non contra ipsum uerbum, quod auribus retinniet [1 1Kb] syllabis articulatum; contra diuitias, contra equalitatem nature, quam possidet uerbum ipsum grecum, non contra exteriorem ueluti corticem ab eo, qui se audere dicit si preualet, repugnetur. Absit ut erubescamus catholici in uniuerso manentes, nos appellari propter fidem ueram unius eiusdemque substantie, a nonnullis uerbum grecum non intelligentibus, Homusianos, quia nos appellari gaudemus, de greco Christi nomine, Christianos. Neque enim in parte accipiendum est uerbum grecum, et in parte alia refellendum. Nemo ergo utatur Christi nomine ex uocabulo greco: erubescat se dici Christianum, quia nomen est grecum: non accipiatur Paulus, qui dicit Romanis, scribens, In quo clamamus: Abba, Pater ; in uno nomine duabus utitur linguis. Dicit enim Abba, greco uocabulo Patrem  , et latine nominat identidem Patrem. Contemnatur idem apostolus Paulus, et in nouissimis partibus ad Corinthios epistole prime, ubi plebem arguens, simul greco ei syro utitur uerbo: Si quis, inquit, non amat Dominum, sit anathema maranatha . Anathema greco sermone dixit, Condemnatus; Maranatha definiuit, Donec Dominus redeat. Iam ergo nemo appellet oleum, quo fideles unguntur, greco nomine chrisma; reprobatur unam Trinitatis resonans eamdemque naturam. Quid est enim quod dixit beatissimus Paulus, Si quis non amat Dominum, nisi, Si quis humiliat Deum [2 1Kb] ? Non ergo recte dicitur Dominum amare, qui Dei et Domini unius audet substantiam separare, de quo dicitur in Lege: Audi, Isrel, Dominus Deus tuus, Deus unus est . Non corpore utique, lineamentisque corporeis extensus, sed una Pater et Filius et Spiritus sanctus deitate perfectus. Plura quidem greco uerbo definita reperiuntur in Lege; sed pro multis hec pauca, que dicta sunt, sapientibus credo sufficere. Si equalitas non est, non auderet inferior dicere superiori: Omnia mea tua sunt, et tua mea. Nec auderet dicere: uolo ut ubi ego sum, et isti sint mecum . Non, inquam, diceret uolo; sed diceret supplicans, Rogo. Absurdum igitur non est, ut in conciliis patrum greco uerbo Patris et Filii et Spiritus sancti una substantia firmaretur, cum super Apostolos primitus Spiritus sancti propria largitate linguarum uarietas funderetur. Audiuimus enim eos, ait Scriptura Actuum Apostolorum, loquentes uariis linguis magnalia Dei . Magnalia utique sunt non deorum, sed Dei, greca lingua unam substantiam credi Patris et Filii et Spiritus sancti. Hebraice igitur, grece et latine super crucem Domini a Pilato fuit causa eius scripta . Si licuit ut greca lingua, uel imo permisit ipse Dominus, ut causa mortis eius esset scripta, cur abhorret ut substantia eius qua Deus est equalis cum Patre, greco uocabulo approbetur ostensa? Si minime licet Patris et Filii et Spiritus sancti unam substantiam lingua exseri greca, ergo nec Deum laudari decet et barbara. Sicut enim greca lingua, quod est , una dicitur uel creditur  a fidelibus Trinitatis omnino substantia, sic una rogatur ut misereatur a cunctis Latinis et Barbaris unius Dei natura; ut a laudibus Dei unius nec ipsa lingua barbara sit ullatenus aliena. Latine enim dicitur, Domine, miserere. Sola ergo hec misericordia ab ipso uno Deo Patre et Filio et Spiritu sancto lingua debet hebrea uel greca, aut ipsa ad postremum postulari latina, non autem et barbara? Si enim licet dicere, non solum Barbaris lingua sua, sed etiam Romanis, Sihora armen [1 1Kb] , quod interpretatur, Domine, miserere; cur non liceret in conciliis Patrum in ipsa terra Grecorum, unde ubique destinata est fides, lingua propria confiteri, quod est Patris et Filii et Spiritus sancti una substantia? Nam subiectionem Filii Patri debitam ex carnis infirmitate susceptam, etiam nos, quia iustum est, uerissime confitemur, in qua eum infirmitate non solum subditum, sed et seruum euidentissime confitemur, ipso dicente in prophetia ad Patrem: O Domine, ego seruus tuus, ego seruus tuus et filius ancille tue ! Patet ergo in quo sit equalis Patri Filius; in quo sit non solum subditus aut inferior, sed etiam humillimus seruus. Ipse, inquam, ostendit in quo sit humilis, in quo sit equalis, unde omnipotens, unde infirmus, unde abiectus, unde speciosus, unde diues, unde egestati subiectus.

16. Laurentius uir clarissimus dixit: Euidentissime claruit, recta defensione assertiones fidei sue Augustinum uirum clarissimum communisse; multaque magis tuos auctores, uir clarissime Pascenti, absque Scriptura temere posuisse; nec esse nomen fidei , sed equalitatem magis ipsius Trinitatis. Sed si inueniuntur in Lege uerba que improbata sunt, dignare, uir nobilissime, respondere, ut certe uobis pares ire possitis. Nam procul dubio intueris, a uobis proposita presentem uirum Augustinum suis assertionibus nimium transilire. Apud te enim, nobilissime uir, eligo, quam apud Deum perennis reatus culpam incurrere.

17. Pascentius uir spectabilis respondit: Scripta que proposui, non sunt quidem in Lege; sed debere propter honorem Patris astrui, recte defenduntur.

18. Laurentius uir clarissimus dixit: Sic ergo et quod in dubium ueniebat te proponente, etsi scriptum non est, res ipsa tamen que latet in uerbo, uera est. Credatur [2 1Kb] honorifice unitati, ne fiat iniuria temere Trinitati.





ADMONITIO.

Exstat in peruetusto codice Ms. Abbatie S. Petri Carnutensis Epistola S. Augustini ad sanctum Dei Bibianum Santonice ciuitatis antistitem, sub hac salutatione, Domino uere sancto palme triumphatione decorato et pontificali officio coronato Bibiano orthodoxo, Augustinus Dei seruorum seruus, in Domino salutem; incipiens hunc in modum: Litteras Apostolatus uestri carissimo filio nostro Troiano uestro diacono deferente, ad nos scripsisse comperi te; et dum sospitas uestra nobis fuisset certificata per paginam, etc; qua in epistola agitur de ritu diuini officii in Hipponensi ecclesia per totius anni curriculum persoluendi. uerum eam epistolam uel ipsa inscriptione Augustino abiudicandam esse, nemo in Augustini lectione tantisper uersatus non existimabit. Quocirca editionem nostram noluimus indigno fetu onerare.




uolume back matter




INDEX RERUM QUAE IN HOC SECUNDO uOLUMINE CONTINENTUR.





S. AUGUSTINI EPISCOPI EPISTOLARUM ORDO NOuUS CUM ANTEA uULGATO COMPARATUS
[Table: 18Kb]




S. AUGUSTINI EPISCOPI EPISTOL. ORDO ANTEA uULGATUS AD NOuUM REDUCTUS.
[Table: 17Kb]




S. AUGUSTINI EPISCOPI EPISTOL. INDEX ALPHABETICUS. Numerus romanus Epistolam designat, arabicus paginam.

     Albine, Piniano, et Melanie Augustini Epistola, CXXIu, 471-472. Eidem Albine, CXXuI, 476.
    Alypio Paulini et Therasie, XXIu, 98.
    Alypio Augustini XXIX, 114; LXXXIII, 291; CXXu, 473; CCXXuII, 1012.
    Anap. Marcellino et Anapsychie Hieronymi CLXu, 718.
    Anastasio, CXLu, 592.
    Anonymi Augustino, CCLXX, 1094.
    Antonino, XX, 86.
    Apringio, CXXXIu, 510.
    Armentario et Pauline, CXXuII, 483
    Asellico, CXCuI, 891.
    Audacis Augustino, CCLX, 1075.
    Audaci, CCLXI, 1076.
    Aurelio, XXII, 90. Eidem Alypii et Aug., XLI, 158. Eidem Augustini, LX, 227; CLXXIu, 757.
    Auxilio, CCL, 1066.
    Benenato, CCLIII, 1069; CCLIu, ibid.
    Bonifacio episcopo, XCuIII, 359.
    Bonifacio comiti, CLXXXu, 790; CLXXXIX, 854; CCXX, 992.
    Bonifacio Augustini, et Augustino Bonifacii Epistole sexdecim in Append., pag. 1095 et seqq.
    Ceciliano, LXXXuI, 296.
    Ceciliano, CLI, 646.
    Celestino, XuIII, 85.
    Celestino diacono, CXCII, 868.
    Celestino Pontifici Rom., CCIX, 955.
    Carthaginensi Conc. Innocentii, CLXXXI, 779.
    Castorio Alypii et Aug., LXIX, 238.
    Casulano, XXXuI, 136.
    Celeri LuI, 223; LuII, 224.
    Ceretio, CCXXXuII, 1034.
    Chrisimo, CCXLIu, 1059.
    Christino, CCLuI, 1070.
    Cirtensibus, CXLIu, 590.
    Claudio, CCuII, 949.
    Concilii Carth. Innocentio, CLXXu, 758.
    Concilii Mileu. Innocentio, CLXXuI, 762.
    Concilii Zertensis Donatistis, CXLI, 577.
    Consentii Augustino, CXIX, 449.
    Consentio, CXX, 516.
     Consentio, CCu, 942.
    Cornelio, CCLIX, 1073.
    Cresconio, CXIII, 428.
    Crispino Calamensi, LI, 197; LXuI, 235.
    Cyl. Proculo et Cylin. Aurel. August., etc., CCXIX, 991.
    Cyrillo, in Append., XXuII, 1120.
    Cyrilli Aug. in Append., XIX, 1126.
    Dardano, CLXXXuII, 832.
    Dario, CCXXIX, 1019; CCXXXI, 1022.
    Darii Augustino, CCXXX, 1020.
    Demetriadi Pelagii Epist. in Append., XuII, 1099.
    Deogratias, CII, 370.
    Deuterio, CCXXXuI, 1033.
    Dioscori Augustino, CXuII, 431.
    Dioscoro, CXuIII, 432.
    Donato proconsuli, C, 366. Eidem exproconsuli, CXII, 427.
    Donato presbytero donatiste, CLXXIII, 753.
    Donatistis, LXXuI, 263; Cu, 396.
    Donatistis Conc. Zertensis, CXLI, 577.
    Dulcitio, CCIu, 938.
    Ecdicie, CCLXII, 1077.
    Eleus., Glorio, Eleusio, Fel. Gram., XLIII, 159
    Eleusio, Glorio et Felicibus, XLIu, 173.
    Elpidio, CCXLII, 1052.
    Emerito, LXXXuII, 296.
    Erac. Acta in designando Augustini successore Eraclio, CCXIII, 966.
    Eudoxio, XLuIII, 187.
    Euf. Saturnino et Eufrati, CXLII, 583.
    Euodii Augustino, CLuIII, 693; CLX, 701; CLXI, 702; CLXIII 708.
    Euodio, CLIX, 698; CLXII, 704; CLXIu, 709; CLXIX, 742.
    Eusebio, XXXIu, 132; XXXu, 134.
    Fabiole, CCLXuII, 1091.
    Felicie, CCuIII, 950.
    Felic., Glorio, Eleusio, Felicibus, Grammatico, XLIII, 159 XLIu, 173.
    Felici et Hilarino, LXXuII, 266.
    Felici, CCLII, 1068.
    Felicitati et Rustico CCX, 957.
    Festo LXXXIX, 1309.
     Florentine, CCLXuII, 1089.
    Florentino, CXIu, 429.
    Fortunatiano, CXLuIII, 622.
    Fortunato, CXu, 430.
    Gaio, XIX, 86.
    Generoso Constantinensi catholico Fortunati, Alypii et Aug., LIII, 195.
    Generoso Numidie consulari, CXuI, 430.
    Glorio, Eleusio, Felicibus, Grammatico, XLIII, 159; XLIu, 173. Gram., Glorio, Eleusio, Felicibus, Grammatico, XLIII, 159; XLIu, 173.
    Hermogeniano, I, 61.
    Hesychio, CXCuII, 899; CXCIX, 904.
    Hesychii Augustino, CXCuIII, 901.
    Hieronymo, XXuIII, 111; XL, 154; LXuII, 236; LXXI, 241; LXXIII, 245; LXXXII, 275; CLXuI, 730; CLXuII, 733.
    Hieronymi August., XXXIX, 154; LXuIII, 237; LXXII, 243; LXXu, 251; LXXXI, 275; CXXIII, 472; CLXXII, 752; CXCu, 891. Eiusdem Alypio et Augustino, CCII, 928.
    Hieronymi Marcellino et Anapsychie, CLXu, 718.
    Hil. Felici et Hilarino, LXXuII, 266.
    Hilarii Syracusani Augustino, CLuI, 673.
    Hilario Syracusano, CLuII, 674.
    Hilario episcopo, CLXXuIII, 772.
    Hilarii Galli Augustino, CCXXuI, 1007.
    Hipponensi Clero et Plebi, LXXuIII, 267; CXXII, 470.
    Hipponensi Plebi, CCLXuIII, 1091.
    Honorato donatiste episcopo, XLIX, 189.
    Honorato catechum., CXL, 538.
    Honorato episcopo, CCXXuIII, 1013.
    Honorii et Theodosii, CCI, 926.
    Iacob. Timasii et Iacobi Augustino, CLXuIII, 741.
    Ianuario, LIu, 199; Lu, 204.
    Ianuario donatiste episcopo, clericorum Hipponensium, LXXXuIII, 302.
    Innocentio Conc. uileuitani, CLXXuI, 762.
    Innocentio Conc. Carthaginensis, CLXXu, 758.
    Innocentio, Aurelii, Alypii, Aug., etc., CLXXuII, 764.
    Innocentii Carthaginensi Conc., CLXXXI, 779.
    Innocentii Mileuitano Conc., CLXXXII, 783.
    Innocentii Aurelio, Alyp. Aug., etc., CLXXXIII, 786.
    Innocentii Aurelio et Augustino, CLXXXIu, 788.
    Ioanni episcopo, CLXXIX, 774.
    Italice, XCII, 318; XCIX, 364.
    Iul. Probe et Iuliane, CL, 645.
    Iuliane Alypii et Aug., CLXXXuIII, 848
    Leto, CCXLIII, 1054.
    Lampadio, CCXLuI, 1061.
    Largo, CCIII, 938.
    Licentio, XXuI, 103.
    Longiniano, CCXXXIII, 1030; CCXXXu, 1032.
    Longiniani Augustino, CCXXXIu, 1030.
    Macedonii Augustino, CLII, 652; CLu, 665.
    Macedonio, CLIII, 653; CLu, 666.
    Macrobio, CuI, 404; CuIII, 405.
    Mad urensibus CCXXXII, 1025.
    Manicheo cuidam presbytero LXXIX, 272.
    Marcellino Aurel. Silu., etc., CXXuIII, 487; CXXIX, 490. Eidem Augustini, CXXXIII, 509; CXXXuIII, 525; CXXXIX, 535; CXLIII, 585.
    Marcellini Augustino, CXXXuI, 514.
    Marcellino et Anaps. Hieronymi, CLXu, 718.
    Martiano, CCLuIII, 1071.
    Maxime, CCLXIu, 1084.
    Maximino, XXIII, 94.
    Maximi Madaurensis Augustino, XuI, 81.
    Maximo Madaurensi, XuII, 83.
    Maximo medico Alypii et Aug., CLXX, 748.
    Maximi et Theodori Augustino, CuII, 404.
    Melan. Albine, Piniano, et Melanie, CXXIu, 471.
    Memorio, CI, 367.
    Mercatori, CXCIII, 869.
    Mileuitani Conc. Innocentio, CLXXuI, 762.
    Mileuitano Conc. Innocentii, CLXXXII, 783.
    Maucelioni Alypii et Augustini, LXX, 240.
    Nebridio, III, 63; Iu, 66; uII, 68; IX, 72; X, 73; XI, 75; XII, 77; XIII, Ibid.; XIu, 79.
    Nebridii Augustino, u, 67; uI, Ibid.; uIII, 71.
    Nectarii Augustino, XC, 313; CIII, 386.
     Nectario, XCI, 313; CIu, 388
    Nobilio, CCLXIX, 1086.
    Nouato, LXXXIu, 294.
    Oceano, CLXXX, 778.
    Olympio, XCuI, 356; XCuII, 357.
    Optato, CXC, 857; CCII altera, 929.
    Orontio, CCLuII, 1071
    Palatino, CCXuIII, 989.
    Pammachio, LuIII, 225.
    Pancario, CCLI, 1068.
    Pascentio, CCXXXuIII, 1038; CCXXXIX, 1049; CCXII, 1051.
    Pascentii Augustino, CCXL, 1051.
    Altercatio cum Pascentio, in Append., XX, 1156.
    Pauline, CXLuII, 596.
    Paulini et Therasie Alypio, XXIu, 98.
    Paulini et Therasie Augustino, XXu, 101; XXX, 120; XCIu, 347. Eiusdem Paulini Augustino, CXXI, 462.
    Paulino Augustini, XXuII, 107: CXLIX, 630. Eidem Alypii et Augustini, CLXXXuI, 815. Fidem et Therasie Augustini, XXXI, 121; XLII, 159; LXXX, 373; XCu, 351. Eisdem Alypii et Augustini, XLu, 180.
    Paulini et Therasie Romaniano, XXXII, 125.
    Paul. Armentario et Pauline, CXXuII, 483.
    Paulo, LXXXu, 295.
    Pelagio, CXLuI, 596.
    Pelagii Demetriadi, in Append, XuII, 1099.
    Peregrino episc. Alypii et Aug., CLXXI, 752.
    Petro et Abrahe, CLXXXIu altera, 788.
    Pin. Albine, Piniano, et Melanie, CXXIu, 471.
    Pleb. Clero et Plebi Ecclesie Hipponensis; LXXuIII, 267; CXXII, 470.
    Plebi Hipponensi, CCLXuIII, 1091.
    Possidio, CCXLu, 1060.
    Presidio, LXXIu, 250.
    Probe, CXXX, 493; CXXXI, 507.
    Probe et Iuliane, CL, 645.
    Proculeiano, XXXIII, 129.
    Proculo et Cylinnio Aurelii, Aug., etc., CCXIX, 991.
    Profuturo, XXXuIII, 152.
    Pros eri Augustino, CCXXu, 1002.
    Publicole Augustino, XLuI, 181.
    Publicale Augustini, XLuII, 184.
    Quintiano, LXIu, 232.
    Quintiliano, CCXII, 965.
    Quoduultdei Augustino, CCXXI, 997; CCXXIII, 1000.
    Quoduultdeo, CCXXII, 999; CCXXIu, 1001.
    Restituto, CCXLIX, 1065.
    Romaniano, Paulini et Therasie, XXXII, 125.
    Romulo Augustini, CCXLuII, 1062.
    Rustico, CCLu, 1070.
    Sanctimonialibus, CCXI, 958.
    Sapide, CCLXIII, 1082.
    Saturnino et Eufrati, CXLII, 583.
    Sebastiano, CCXLuIII, 1064.
    Seleuciane, CCLXu, 1086.
    Seuerino, LII, 194.
    Senioribus colonie Suffectane, L, 191.
    Seuero Alypii, Aug. et Samsucii, LXII, 229. Eidem Augustini, LXIII, 230; CX, 419.
    Seueri Augustino, CIX, 418.
    Sixto, CXCI, 867; CXCIu, 874.
    Theodoro, LXI, 228.
    Theod. Maximi et Theodori Augustino, CuII, 404.
    Therasie. uide supra Paulini.
    Timasii et Iacobi Augustino, CLXuIII, 748.
    ualentino Augustini, CCXIu, 968; CCXu, 971.
    ualentini Augustino, CCXuI, 974.
    ualerio episcopo, XXI, 88.
    ualerio comiti, cc, 925; CCuI, 949
    uictoriano, CXI, 421.
    uictorino, LIX, 226.
    uincentio XCIII, 321.
    uitali, CCXuII, 978.
    uolusiano, CXXXII, 508; CXXXuII, 515.
    uolusiani Augustino, CXXXu, 512.
    Xantippo, LXu, 234.
    Zenobio, II, 63.
    Zertensis Conc. Donatistis, CXLI, 577.







S. AUGUSTINI EPISCOPI EPISTOLARUM INDEX SECUNDUM PRAECIPUA EARUM ARGUMENTA DIGESTUS. [Numerice note Epistolam designant.]



 EPISTOLAE THEOLOGICAE.
    De Deo Epistole, 118, 120.
    De SS. Trinitatis mysterio, 11, 120, 169, 170, 232, 238, 239, 241, 247.
    De presentia Dei ubique, et speciali ratione in sanctis ut in suo templo, 187.
    De eius bonitate et iustitia in hominum discretione, 186, 190, 194.
    De ratione diuine predestinationis, 186, 225, 226.
    De uidendo Deo, 92, 147, 148, 162.
    De Christo, 102, 187.
    De Incarnatione uerbi Dei, 11, 137, 140.
    De Anima Christi, unde sit, 164.
    Christus quatenus ubique existat, 187.
    Christum esse unicam salutis uiam, 102.
    De ortu eius ex uirgine, deque miraculis ab ipso factis, 137, 143.
    De eius ad inferos descensu, 164.
    De eius resurrectione, quomodo post hanc comederit, et cicatrices in corpore seruauerit, 102.
    Unde a quibusdam agnitus, ab aliis non agnitus sit post resurrectionem, 121, 149.
    De eius corpore, quale nunc sit, 205.
    An oculis corporis Deum uideat, 92, 162.
    De secundo eius aduentu, 197, 198, 199.
    De homine ad imaginem Dei condito:
    De anime origine, 143, 165, 166, 180, 190.
    De Felicitate hominis, 118, 155.
    De Fine seculi, 197, 198, 199.
    De Resurrectione, 102, 205.
    De Peccato originali, 156, 157, 178, 186, 193, 194, 217.
    De Libero Arbitrio, 156, 157, 177, 178, 179, 186, 188, 194, 217.
    De Gratia, 140, 176, 177, 179, 186, 188, 194, 217.
    De ueteri Lege; cui bono data sit, 145, 190, 196.
    De sacrificiis ueteris Legis, 102.
    De ueteris Legis abrogatione, 136, 138, 196.
    De Nouo Testamento; que eius gratia, et a ueteri differentia, 140.
    De Scriptura sacra; que eius auctoritas, 143.
    Eius profunditas, 137.
    Eius lectio commendatur, 132.
    De Baptismo. Eius necessitas, 98, 186, 194.
    Contra eius iterationem, 23, 93, 106, 108.
    De Eucaristie sumptione, 54.
    Sacramenti Eucaristie celebratio, 149.

EPISTOLAE POLEMICAE.
    Que spectant Paganos, 16, 17, 91, 232, 233, 234, 235.
    Manicheos, 79, 236.
    Nouatianos, 265.
    Priscillianistas, 237.
    Arianos, 238, 239, 240, 241, 242.
    Donatistas, 23, 33, 34, 35, 43, 44, 49, 51, 52, 53, 56, 57, 58, 61, 66, 70, 76, 86, 87, 88, 89, 93, 97, 100, 105, 106, 107, 108, 111, 112, 128, 129, 133, 134, 139, 141, 142, 144, 173, 185, 204.
    Pelagianos, 140, 146, 156, 157, 168, 175, 176, 177, 178, 179, 181, 182, 183, 186, 187, 188, 190, 191, 193, 196, 201, 202, 214, 215, 216, 217, 218, 225, 226

EPISTOLAE EXEGETICAE.
    De Hebdomadibus Danielis, 197, 198, 199.
    Allegoria de Iona absorpto a ceto, 102.
    Psal. Xu, 3. Sanctis qui in terra sunt eius, etc., 121, 149.
    Psal. XXI. Deus, Deus meus, utquid dereliquisti me, etc., 140.
    Psal. LXuII, 22. uerumtamen Deus conquassabit, etc., 121, 149.
    Matth. XXII, 13. Tenebre exteriores, 140.
    Matth. XXu, 2. Quinque prudentes uirgines, etc., 140.
    Marc. Iu, 24. In qua mensura mensi fueritis, remetietur uobis, 102.
    Luce II, 35. Et tuam ipsius animam pertransibit gladius, 149.
     Ioan. I, 14. Et uerbum caro factum est, 140.
    Rom. II, 28. Secundum Euangelium inimici quidem propter uos, secundum electionem dilecti, 121, 149.
    Galat. II, 14. Si tu cum Iudeus sis Gentiliter uiuis et non Iudaice; quomodo Gentes cogis Iudaizare, 75, 82.
    Ephes. III, 18. In caritate radicati et fundati, ut possitis comprehendere, etc., 140.
    Ephes. Iu, 11. Quosdam quidem dedit Deus in Ecclesia Apostolos, etc., 121, 149.
    Coloss. II, 18. Nemo uos seducat uolens in humilitate, etc., 121, 149.
    I Tim II, 1. Obsecro itaque primum omnium fieri obsecrationes, etc., 121, 149.
    Iacobi II, 10. Qui offenderit in uno, factus est omnium reus, 167.
    I Petr. III, 19. His qui in carcere erant spiritibus ueniens predicauit, 164.

EPISTOLAE ECCLESIASTICAE.
    De Ecclesia:
    Catholicam esse Christi Ecclesiam, 23, 49, 53, 87, 93, 105, 108, 129, 142, 185.
    Malos in ea tolerari oportere, 87, 108, 141, 208, 210, 248, 249.
    De ritibus Ecclesie:
    uarie locorum consuetudines in celebratione Sacramentorum, Festorum dierum, Ieiunii, etc., 54, 55.
    De Paschate, 55.
    De conuiuiis in Martyrum honorem fieri solitis, 22, 29.
    Lectio et tractatio Scripture sacre ad populum diebus festis, 29.
    De hymnorum et Psalmorum cantu, 29, 55.
    De ritu Baptismi. 98, 193, 194.
    Sacramenti Eucaristie, 54, 55, 149.
    De Ieiunio sabbati, 36, 54, 55.
    De oblatione, lotione pedum et relaxatione ieiunii in die cene, 54, 55.
    De Episcopis et Clericis:
    Quam arduum sit et periculosum Episcopi, Presbyteri ac Diaconi munus, deque comparanda Scripturarum scientia ad illud digne obeundum, 21.
    De Episcopatu pro Ecclesie pace sponte abdicando, 69, 128.
    Adhortatio ad suscipiendum Episcopatum, 69.
    Obiurgatio Episcopi perperam defungentis suo munere, 85.
    Sententie uarie in Episcopos malos prolate, 209.
    De abdicando Ecclesiastica functione in ami Presbytero, 65.
    Contra catholicum Presbyterum hereticorum accusationes non esse admittendas, 251.
    An Monasteriorum desertores deceat ad Clerum adsumi, 60.
    De Donatistarum Clericis in sui ordinis gradu recipiendis, 61.
    An Episcopis uel Clericis fugere liceat in persecutione, 228.
    De hereditate Presbyteri Ecclesie Thiauensis, cuius sit, an huius Ecclesie; an monasterii Thagastensis, in quo ille prius degerat, 83.
    De Disciplina Ecclesie in delinquentes:
    An ob unius peccatum tota familia possit excommunicari, 250, et Fragm. sub. 250.
    Penitentia publica cur semel tantum concessa, 153.
    De cercendis Hereticis, 86, 97, 98, 100, 139, 185, 204.
    De pupilla Ecclesie utele commissa, 252, 253, 254, 255.

EPISTOLAE MORALES.
    Ad uitam Christianam et ad mundi contemptum exhortatio, 26, 32, 112, 127, 189, 220, 243.
    Episcoporum Christianorum pro reis intercedentium pietas, 152, 153.
    Curiosas questiones non decore tractari ab Episcopis 118.
    Duci in militia merenti uite ratio prescribitur, 189.
     Magistratus et Iudices in puniendis reis qua equitate, quoue animo se gerere debeant, 152, 153.
    uirtutes uere iis necessarie, ut recte consulant rebus humanis, 155.
    De pumendis sceleribus, 91.
    Monachi otio ad pietatem, non ad ignauiam utantur; et si Ecclesia eorum operam desideret, ne detrectent, 48.
    Sanctimonialium obiurgatio, et scripta ipsis Regula, 211.
    De uirginitatis uelo, 150.
    De uotis persoluendis, 127, 220, 262.
    Diuites Christiani quomodo diuitiis uti debeant, 130, 157.
    An liceat mulieri, inscio uiro, bona sua distribuere, 262.
    De uirtutibus:
    Quenam uirtutes uere, 155.
    De fide in Christum semper ad salutem necessaria, 102. Paruulis in baptismo prodest offerentium fides, 98, 193.
    De spe bene uiuendi non in propriis uiribus, sed in Deo collocanda, 218.
    De Charitate, que sola iustitia impletur, 147.
    Non esse in hac uita uirtutem nisi diligere quod diligendum est, id est Deum, 155.
    De mutua inter amicos beneuolentia, 192.
    De fraterna correctione, 210.
    De reprehensione Petri a Paulo, 28, 40, 82, 180.
    De Eleemosyna, 126.
    De orando Deo. 130.
    De Continentia, 259.
    De patientia in aduersis, 99, 111, 203, 210, 244, 264.
    De toleranda aduersa ualetudine, 38.
    De Penitentia, 91, 153. Penitentia Petri, 54.
    De Tristitia sancta, 248.
    De uitiis:
    An omnia peccata sint paria, 104, 167. Peccata ne sint impunita, 91. Deum pro peccato temporali non iniuste rependere supplicium eternum, 102.
    De Calumnia et quomodo illi occurrendum, 125.
    De Contentionibus, 22.
    Curiositate et uane scientie appetitu, 118.
    Discordia, 68, 73.
    Ebrietate, 22, 29.
    Furto, et restitutione rei ablate, 153.
    Homicidio, 47.
    Impudicitia, 259.
    Iudicio temerario, 78.
    Ira, 9, 38.
    Laudis humane appetitu, 22, 231.
     Mendacio officioso, 28, 75, 82, 180.
    Ornatu superfluo, fucis et inauribus, 245.
    Peccato in Spiritum sanctum, 185.
    Periurio, 47, 157.
    Scandalis; quod iis pios perturbari non oportet, 77, 78, 208.
    De Superbia, 22.
    De suspicione uitanda, 225.

EPISTOLAE PHILOSOPHICAE.
    De Academicis, 1.
    De Ideis rerum, et differentiis sensibilibus, 9, 14.
    De intellectu, memoria et phantasiis, 6, 7.
    De somniis et nocturnis imaginibus, 8, 9.
    De Anima corpore soluta, deque uisis prodigiosis, 159, 162.
    An sit quoddam anime corpus, 13.
    Quomodo animi nostri motus a spiritibus sentiantur, et quomodo ab iis ingerantur cogitationes et somnia, 9.
    De fato contra Mathematicos, 246.
    Questiones Philosophorum et Oratorum secularium non decore tractari ab Episcopis, neque utiliter disci, 111, 118.

EPISTOLAE HISTORICAE.
    De obsessa et capta Roma per Alaricum, 99, 123.
    De Galliarum, Hispaniarum, aliarumque regionum uastatione, 111.
    De uastatione Africe, bellum gerente Bonifacio, 171.
    De Iudiciis habitis in Ceciliani episcopi causa aduersus Donatistas, 48, 88, 89, 93, 105, 141, 185.
    De Collatione Carthaginensi cum Donatistis, 128, 129, 141.
    De Conciliis in Pelagianos habitis, deque istorum hereticorum damnatione, 175, 176, 181, 182, 186, 190, 191, 215.
    Imperatorum sanctio in eosdem, 201.
    De S. Marcellini et eius fratris nece, 151.
    De cede Suffectanorum Martyrum, 50.
    De electione Celestini in Rom. Pontificem, 209.

EPISTOLAE uARIAE.
    Consolatorie, 111, 244, 263.
    Obiurgatorie, 85, 220, 259.
    Laudatorie ab Aug. 27, 31, 110, 200, 229, 263.
    Laudatorie ad Aug. 25, 109, 121, 135, 154, 216, 225, 226, 230, 260.
    De Auctoritate scriptorum Ecclesiasticorum, 143.
    De translatione Scripturarum facta ab Hieronymo, 28, 71, 75.
    De libro Hieronymi, de Scriptoribus Ecclesiasticis, 40.
    De Hieronymo, ac illius cum Ruffino discordia, 68, 73.
    De liberalibus disciplinis, 101.
    Quomodo, et quo fine studendum, 118.
    De uoce Deo gratias, 41.







ADDENDA AD APPENDICEM TOMI II. EPISTOLA CONSOLATORIA S. AUGUSTINI AD PROBUM  .

1. Charitatis tue scripta percepi, quibus animum tuum ad dolorem commotum de filie dormitione cognoui. Non aliud principaliter admiratus sum, quam christiani pectoris in te iactatam fuisse uirtutem, ut animum flecteres ad dolorem. Stupeo murum fidei penetratum uulneribus orbitatis, quem sopire debuerat spes resurrectionis et regni celestis. Nunquam spes cum dolore concordat, nec fides sentiet aliquando quamcumque iacturam. Resurgere credimus nostros, et plangimus! Quid faceremus, si mori tantummodo sine resurrectione preciperet Deus? uoluntas utique eius sufficeret ad solatium, cui nullum preponendum scimus affectum. Quod dederat tulit, qui creauit: quis erat alius [1 1Kb] plangere? Quod ad tempus acceperas, commodauerat ut haberes, quantocumque tempore uoluisset, et cum uellet rursus auferret. Nihil abstulit tuum, cum suum recipere dignatus est:  et proprium creditum suum recipere decuerat creditorem, et nichilominus creditori suo gratias agere mutuantem. In Iob legimus, quam sequamur, deuotissimam uocem: Dominus dedit, inquit, Dominus abstulit; sicut Domino placuit, ita factum est: sit nomen Domini benedictum .

2. Patris ergo non erat sola consolatio, quod contra lucrum nemo plangere debeat, cum alienis reddiderit alienum; quia fas non erat apud alium retineri, quod domino suo fuerat necessarium: additur consolationis alia prouidentia, que iaculis orbitatis occurreret. Inuidere deberemus de seculo recedentibus, si seculi contrarias inimicitias sentiremus. Plangimus Domini beneficia, qui nouit infirmitati nostre dare quod prestet. Adhuc uidere uolebas miseram laborare? Ad quid christianam et fidelem animam putas intra carcerem mundi diu remorari; cui totus mundus naufragio est, tantas totque impugnationes diaboli, tot corporis bella, tot seculi clades euasisse? Lacrymas fundis, quasi nescieris quid in te ipso quotidie patiaris. Contra lacrymas eius pugnant lacryme tue; et amor tuus amori eius fletum non habet parem. Non deseruit, sed precessit; et ne doleret excedentem patrem, suscipere festinauit.


 FINIS TOMI SECUNDI.

